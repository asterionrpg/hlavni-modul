<h1>Historie Asterionu</h1>
<p>Stručný výpis všech větších událostí v historii Asterionu je
  sepsaný v podobě <span class=zdurazneny>časových os.</span>(zpracovaných
  v podrobné i zkrácené formě). Nejdůležitější mezníky poznáte mimo jiné
  podle šedého podtisku. Podrobná osa obsahuje všechny známé údaje z historie
  (ovšem kromě těch, které jsou ještě podrobněji zpracovány v legendách),
  zatímco zkrácená osa je přehlednějším shrnutím, které zbytečně nezahlcuje
  čtenáře údaji. Je třeba si uvědomit, jak daleko do historie tyto údaje sahají, a
  že rozhodně nejsou veřejně známé (takže by vlastně měly být vytištěny
  <span class="rada">se šedým podtiskem jako tajné</span>). Roky jsou uvedeny podle tzv. <span class=zdurazneny>královského
letopočtu.</span> který je nyní nejvíce rozšířen. Všechno, co se stalo před
  rokem jedna tohoto letopočtu (před příchodem Thaliona Sjednotitele), se utápí
  v mlhách a postavy v družině nemají šanci se to dozvědět.</p>
<p>Texty, které vyprávějí o historii v trochu
  stravitelnější podobě, než je řeč čísel z časové osy, jsou rozděleny do
  dvou částí, lišících se svou formou. O „<span class=zdurazneny>starší
historii.</span> (do Velkého zemětřesení v roce –1985), mlhavé, nejasné a
  mnoho let vzdálené, je možno získat určité povědomí s pomocí několika
  (vzájemně oddělených) příběhů, které sestavil Riam Bílý na základě studia legend
  a nalezených zlomků arvedanských spisů ve spolupráci s Alwarinem Bílým.
  Tento spis byl pojmenován Příběhy z dávných říší a zde se setkáváte
  s některými kapitolami z něj. Objevuje se tu i příběh Tří čarodějů,
  který sice časově spadá do další části, ale svou formou nepochybně patří sem,
  mezi ostatní legendy. „<span class=zdurazneny>Novější historie.</span> (od Velkého
  zemětřesení), obecně mnohem lépe známá, vychází z historického pojednání
  Leily z Boševalu a je tvořena jedním souvislým textem. Pro lepší
  srozumitelnost jsme tento text převedli do modernějšího jazyka.</p>

<h2>Podrobná časová osa</h2>
<ol class="casova-osa">
  <li style="counter-set: casova-osa -5010">
    <span class=zdurazneny>Rok setkání.</span> Příchod Arvedanů a počátek známých dějin.
    Začátek nového počítání let, kterému se nyní říká Starý letopočet (už se totiž
    používá tzv. Královský letopočet).
  </li>
  <li style="counter-set: casova-osa -4853">
    <span class=zdurazneny>Rok Císařství.</span> V tomto roce je z vůle většiny národa ustaven vznik
    ohromné a sjednocující arvedanské říše, která se nyní označuje jako Císařství.
    <p>Vůdcovství jedné osoby by mělo
      v dobách krizí zajistit větší akceschopnost. Tato říše se rozkládá na velké
      části území jižně od Bílých hor, jejím hlavním městem je Aurean, Město Sluncí a
      prvním císařem se stává Ertaron. Aurean i přes svou polohu daleko na jihu, 400
      km jižně od Meagrindu (a tedy v chladném podnebí), je plný slunce a tepla,
      což zajistila zázračná arvedanská technologie.</p>
  </li>
  <li style="counter-set: casova-osa -4847"><span
      class=zdurazneny>Rok sváru.</span> Khar otevřeně vystupuje proti císaři Ertaronovi
    a odchází asi s tisícem věrných (a se všemi modrými vlky) do východních
    krajů.
  </li>
  <li style="counter-set: casova-osa -4789" class="vyznamne">
    <span class=zdurazneny>Rok zrady.</span> Khar dokončil přípravy
    a se svými armádami (v čele s jezdci na modrých vlcích) v plné síle
    zaútočil na arvedanské Císařství, čímž si mimo jiné vysloužil přízvisko Démon.
    Válka pak trvala přes pět set let.
  </li>
  <li style="counter-set: casova-osa -4726">Ti
    z Arvedanů, kteří se přidali na stranu Khara Démona, procházejí postupnou
    proměnou, kdy jejich zlé skutky se projevují na jejich fyzickém vzhledu. Lidé
    spatřují prvního zohyzděného člověka s rohovitou kůží a mohutnými tesáky a
    vzniká název „skřet“.
  </li>
  <li style="counter-set: casova-osa -4523">Elkan
    se stává prvním člověkem, který získal možnost přeměňovat se v modrého
    draka.
  </li>
  <li style="counter-set: casova-osa -4252">Khar
    Démon poprvé zabit – mečem Taranise. Jeho duše opouští hmotný svět Asterionu,
    ale ne nadlouho. První válka s Císařstvím záhy nato v důsledku ztráty
    hlavního velitele končí.
  </li>
  <li style="counter-set: casova-osa -4120">Přes
    Bílé hory na sever (čili na území dnešní severní Tary) odcházejí první Arvedané
    s úkolem založit na dosud bezpečném území nové říše, více vzdálené od
    temných sil a lépe schopné se bránit. V tomto roce je založeno první
    knížectví – Agrenské s hlavním městem Thurg.
  </li>
  <li style="counter-set: casova-osa -4073">Khar
    Démon se vrací na Asterion skrze „obraz duše“. Tak se nazývá krystal, který je
    výsledkem Kharových dlouholetých bádání o nesmrtelnosti a který nechal vyrobit
    během svého prvního života. Tento krystal mu pomocí svého vyzařování umožnil
    vstoupit do nového hmotného těla.
  </li>
  <li style="counter-set: casova-osa -4011">Khar
    dokončuje po zhruba padesátiletém výzkumu svůj projekt umělé přeměny člověka
    v draka. K tomuto nápadu jej přivedlo pomyšlení na obrovské možnosti
    draků, kteří vznikli na základě tvárnosti. První z drakolidí, Zurkhen
    Černý, se objevuje v čele jeho armád.
  </li>
  <li style="counter-set: casova-osa -3967">Začátek
    druhé války Khara Démona proti arvedanskému Císařství. Hordy skřetů, vlčích
    jezdců a jejich spojenců pustoší pod velením drakolidí celou východní a pak také
    střední část říše.
  </li>
  <li style="counter-set: casova-osa -3798"><span
      class=zdurazneny>Rok přátelství.</span> Trpaslíci se objevují na povrchu Asterionu
    vedeni Dalmem I. Odešli ze svého podzemního království, jehož síním, vytesaným
    obratnýma rukama trpaslíků, se žádné jiné v celém Asterionu nevyrovnají.
    Usídlili se v Bílých horách a svým kovářským uměním pomáhají Arvedanům
    v boji proti Démonovi.
  </li>
  <li style="counter-set: casova-osa -3447">První
    dobytí Aureanu (hlavního města arvedanského Císařství) skřety.
  </li>
  <li style="counter-set: casova-osa -3422">Druhý
    nápor skřetů odvrácen díky slavnému Spojenectví sedmi Lordů. Lordové byli vysoce
    postavení Arvedané, kteří měli velkou politickou i duchovní moc, bývali to
    zpravidla slavní vojevůdci, velcí kouzelníci či mágové nebo učenci a znalci
    arvedanské technologie.
  </li>
  <li style="counter-set: casova-osa -3415">
    <span class=zdurazneny>Rok vítězství.</span> Město Sluncí dobyto zpět. Stává se opět
    hlavním městem Císařství.
  </li>
  <li style="counter-set: casova-osa -3414">Khar
    Démon podruhé zabit – opět Taranisem. Jeho „obraz duše“ ukryt v malé
    skříňce, která byla uzamčena magickým talismanem. Kouzlo, které tuto skříňku
    uzamyká, je tak silné, že ji bez tohoto talismanu není možno otevřít. Talisman
    držel u sebe Riam Bílý do doby, než jej předal Arvedanům, aby s ním
    v roce -2098 odpluli přes moře. Skříňka samotná byla držena nejdříve
    v Tarosu a po jeho pádu se přesunula do Athoru, kde se ztratila při Velkém
    zemětřesení v Roce záchrany.
  </li>
  <li style="counter-set: casova-osa -3103">
    <span class=zdurazneny>Rok úskoků.</span> Začala třetí, skrytá a záškodnická válka
    Kharových oddílů (nyní pod velením Zurkhena Černého) proti Císařství. Vycvičeny
    speciální jednotky pro rychlé přepady a sabotáže. Tyto jednotky ničily zásoby
    potravin, zanášely zákeřné nemoci do měst Arvedanů a působily značné ztráty
    v týle nepřítele, když se mu nepozorovaně dostaly do zad.
  </li>
  <li style="counter-set: casova-osa -2987" class="vyznamne">
    <span class=zdurazneny>Rok nářků.</span> Definitivní pád
    Aureanu, Města Sluncí, a zánik Císařství. Posledním císařem byl Miaron. Přesun
    centra dění Arvedanů na sever od Bílých hor, do Devíti knížectví.
  </li>
  <li style="counter-set: casova-osa -2851">
    Trpaslíci v Bílých horách, kteří se po přechodu zbytků Arvedanů přes Bílé hory na
    sever stali nejjižnější výspou civilizace, jsou již také napadeni skřety. Budují
    si silné pozice v podzemí a válka se přenáší i tam.
  </li>
  <li style="counter-set: casova-osa -2615">Porážka
    trpaslíků u Derhelmova vrchu (Bílé hory). Skřeti napadají jejich tajné skrýše a
    trpaslíci prchají zčásti na sever a zčásti do nitra hor.
  </li>
  <li style="counter-set: casova-osa -2560">Skřetí
    armády jsou opět v plné síle a napadají Agrenské knížectví, útoky prozatím
    odraženy.
  </li>
  <li style="counter-set: casova-osa -2389">
    Prokletí údolí v Nekonečných horách, tomuto údolí se začíná říkat
    Prokleté údolí.
  </li>
  <li style="counter-set: casova-osa -2381"><span
      class=zdurazneny>Rok hořkosti.</span> Padlo první knížectví (Agrenské), ale jeho hlavní město Thurg vypleněno
    nebylo.
  </li>
  <li style="counter-set: casova-osa -2227"><span
      class=zdurazneny>Rok naděje.</span> Výprava z Rubiského knížectví objevila
    v lesích daleko na severu země magawa (původní asterionští elfové).
  </li>
  <li style="counter-set: casova-osa -2223">Spor
    mezi elfy, který vyústil v útěk části z nich na jih kontinentu, aby
    pomohli Arvedanům ve válce proti armádám Khara Démona. Uprchlíci berou šedé
    pláště dávných elfů, což má za následek jejich vypovězení z elfího národa a
    prohlášení za temné.
  </li>
  <li style="counter-set: casova-osa -2166"><span
      class=zdurazneny>Rok porážky.</span> Bitva pěti mečů – velká bitva poblíž města
    Taros, při níž došlo ke zradě a velké porážce Arvedanů a jejich spojenců, temní
    elfové opouštějí bojiště a uchylují se do pouště na západě (jižně od řeky Y’b),
    do lesů na severu (Červený les) a do hor. Temní elfové jsou od těchto dob
    považováni za zrádce.
  </li>
  <li style="counter-set: casova-osa -2160"><span
      class=zdurazneny>Rok hrůzy.</span> Skřetí armáda se pod velením Orista, zeleného
    drakočlověka, rozhodne dobýt Gwydenské knížectví a v plné síle na něj
    zaútočí. Bitva o Marellion. Pád Gwydenského a Miraského knížectví. Důsledkem
    této bitvy, která probíhala přímo v lese, nastává probuzení Gwydenského
    hvozdu, provázené z vůle hvozdu vznikem velkého počtu nemrtvých.
  </li>
  <li style="counter-set: casova-osa -2098">Část
    Arvedanů ze Silviandu ve snaze zachránit se před postupující zkázou odplouvá na
    lodích pryč přes oceán a usídluje se na skrytém kontinentu Asterionu. Odnášejí
    s sebou odemykací talisman, klíč od skřínky, ve které je uzavřen „obraz
    duše“ Khara Démona.
  </li>
  <li style="counter-set: casova-osa -1987"><span
      class=zdurazneny>Rok útěku.</span> Poslední z Devíti knížectví je
    v troskách a zbytky lidí utíkají na sever přes Pásové hory, ve snaze najít
    nějaké útočiště před skřety.
  </li>
  <li style="counter-set: casova-osa -1985" class="vyznamne">
    <span class=zdurazneny>Rok záchrany.</span> Roztržení původního jednoho kontinentu Velkým zemětřesením na
    dvě samostatné části – jižní část nese jméno Tara, severní kontinent byl
    pojmenován Lendor, vzniklá trhlina je zaplavena tzv. Vnitřním mořem.
  </li>
  <li style="counter-set: casova-osa -1980">Začátek
    války pohanů s Arvedany na Lendoru.
  </li>
  <li style="counter-set: casova-osa -1936"><span
      class=zdurazneny>Rok obnovy.</span> Založena Eldebranská říše lidí a elfů (z rodu
    uku-magawa), jsou vyrobeny eldebranské hole moci.
  </li>
  <li style="counter-set: casova-osa -1830">Začátek
    spolupráce Eldebranu s trpasličími městy.
  </li>
  <li style="counter-set: casova-osa -1611">První
    útok skřetů v Lendoru, začátek Vleklé války.
  </li>
  <li style="counter-set: casova-osa -1266">Obležení Eldebranu skřetími vojsky.</li>
  <li style="counter-set: casova-osa -1195">První
    dračí nálet na Lendor, vypleněno Trgovisko.
  </li>
  <li style="counter-set: casova-osa -1121">První
    zmínky o Třech čarodějích (Aldil, Vieen a Roen.)
  </li>
  <li style="counter-set: casova-osa -1005">Místní
    šlechta odtrhla od Eldebranu vévodství Rangaroke.
  </li>
  <li style="counter-set: casova-osa -983">
    <span class=zdurazneny>Rok rozpadu.</span>
    Poslední setkání Rady Tří, na Lendoru existuje kolem stovky nezávislých
    států.
  </li>
  <li style="counter-set: casova-osa -852">
    První z drtivých úderů skřetích armád, vyplenění města Eldebran.
  </li>
  <li style="counter-set: casova-osa -851">
    Bitva na Právě, Kharova armáda zahnána zpět na Taru.
  </li>
  <li style="counter-set: casova-osa -806">Druhý drtivý úder skřetích armád,
    několik hraničních státečků zničeno.
  </li>
  <li style="counter-set: casova-osa -800">První formální uznání Kharova vlivu
    na Lendoru. Kníže Radmil žádá Khara Démona o svolení pro své nástupnictví.
  </li>
  <li style="counter-set: casova-osa -780">Začátek tříletého Obléhání hradu
    Kámen v držení arvedanského šlechtice Gwertana armádou knížete Radmila, kterou
    postupně nahradili skřetí spojenci.
  </li>
  <li style="counter-set: casova-osa -746">Bitva na Orlavě. Aldil ze Tří
    čarodějů tu zastavil postup Kharových žoldnéřů na Boševal. Skřeti napadeni
    družinou nemrtvých vedených Vieenem, jedním ze Tří čarodějů, který byl též
    nazýván Nekromantem.
  </li>
  <li style="counter-set: casova-osa -701">Bitva u Voringu. Po porážce padlo
    vévodství Rangaroke do rukou nájezdníků.
  </li>
  <li style="counter-set: casova-osa -555">Gondrom beze zbytku zničen po útoku
    armády nemrtvých vedené oživlou mrtvolou předchozího prétora.
  </li>
  <li style="counter-set: casova-osa -317">V Bitvě děsu stojí na stejné straně
    Arvedané a skřeti. Zničení nemrtvých. Vznikají Pláně děsu.
  </li>
  <li style="counter-set: casova-osa -10">
    Začátek plavby
    Thaliona z třetího kontinentu, spolu s ním shodou okolností putuje
    zpět i magický talisman, otevírací klíč ke skříňce s „obrazem duše“ Khara
    Démona. V této době už není nikomu z Thalionovy výpravy známo,
    k čemu vlastně slouží nebo sloužil.
  </li>
  <li style="counter-set: casova-osa -2">
    Bitva krvavých plání - porážka skřetů na severu, začíná Ostražitý mír.
  </li>
  <li style="counter-set: casova-osa 1" class="vyznamne">
    <span class=zdurazneny>Rok Království.</span> Založení Velkého království Thalionem Sjednotitelem, který se
    také stává jeho prvním králem, poslední zmínka o Třech čarodějích,
    z jejichž práce zůstaly především zachovány Malé a Velké runy.
  </li>
  <li style="counter-set: casova-osa 8">Thalion vybudoval v Lunenwigu
    Korunovační sál.
  </li>
  <li style="counter-set: casova-osa 77">
    Thalion odstupuje, na trůnu ho střídá Thalion II.
  </li>
  <li style="counter-set: casova-osa 297">Vyplenění Storabska barbary
    spojenými náčelníkem Olegem.
  </li>
  <li style="counter-set: casova-osa 427"> Sioval rozděluje Velké
    království na čtyři části země – Severní, Jižní, Východní a Západní.
  </li>
  <li style="counter-set: casova-osa 445"> Smrt Siovala. Sioval neurčil
    jednoznačně svého nástupce. Začíná válka mezi jeho syny.
  </li>
  <li style="counter-set: casova-osa 451">Odtržení Plaveny od
    Východního království.
  </li>
  <li style="counter-set: casova-osa 452"> Boševalský kompromis. Velké
    království se formálně rozdělilo na čtyři části plus Plavenské Císařství.
  </li>
  <li style="counter-set: casova-osa 549"> Svatba Gloriona, syna
    storabského krále Moriona, s barbarskou nevěstou.
  </li>
  <li style="counter-set: casova-osa 562"> V Keledoru po smrti krále
    Sirmina přechází trůn jinému rodu, králem se stává Arvelad z Finwaeru.
  </li>
  <li style="counter-set: casova-osa 587"> V Keledoru napadl právo
    Finwaerů na trůn vnuk krále Sirmina. Podpořila ho šlechta.
  </li>
  <li style="counter-set: casova-osa 595"> V Keledoru s podporou
    kupeckých rodů poráží král Arvelad stavovskou vzpouru. Výměnou za pomoc uděluje
    kupcům a měšťanům některá privilegia, vzniká Královská rada.
  </li>
  <li style="counter-set: casova-osa 608"> Ve Storabsku dav vypálil
    chrám boha Lamiuse.
  </li>
  <li style="counter-set: casova-osa 630"> Mořská bitva. Počátek
    trvalého nepřátelství mezi Císařstvím a Almendorem.
  </li>
  <li style="counter-set: casova-osa 654"> Vznik Sjednocené církve.
    Následují nepokoje ve všech královstvích, nejrozsáhlejší v Almendoru.
  </li>
  <li style="counter-set: casova-osa 692"> V Danérii ustanoven Urozený
    sněm.
  </li>
  <li style="counter-set: casova-osa 694"> Nevolnické povstání ve
    Storabsku. Obleženo hlavní město. Armáda vyslaná almendorským králem Siltanem
    rebelii potlačuje. Začíná trvalá přítomnost almendorských vojsk na území
    Severního království.
  </li>
  <li style="counter-set: casova-osa 696"> Lunenwigská smlouva. Panovník
    Danérie Torduval V. uznává Urozený sněm a vzdává se v jeho prospěch některých
    privilegií.
  </li>
  <li style="counter-set: casova-osa 718"> Podepsána mírová dohoda mezi
    Almendorem a císařstvím.
  </li>
  <li style="counter-set: casova-osa 721"> Smrt Zurkhena, černého
    drakočlověka. Zabit družinou vedenou Elramem Půlelfem.
  </li>
  <li style="counter-set: casova-osa 722"> Vylodění Turgulovy armády v
    Keledoru. Bitva u Gondromu. Po porážce kapituluje Královská rada.
  </li>
  <li style="counter-set: casova-osa 723" class="vyznamne">
    <span class=zdurazneny>Rok zúčtování.</span> Konečná bitva – úplná porážka skřetů v Lendoru.
    V bitvě padl Turgul, hnědý drakočlověk, sekerou trpaslíka Gotreka, který
    také v bitvě potkal svůj osud.
  </li>
  <li style="counter-set: casova-osa 725"> Na severovýchodním pobřeží
    Tary přistává první plavenský koráb.
  </li>
  <li style="counter-set: casova-osa 726"> Objevení Žlutého pergamenu,
    shromáždění na dvoře almendorského krále Belgalada, projev Garonda Dějepravce.
  </li>
  <li style="counter-set: casova-osa 727"> V Almendoru Temní mystikové
    spáchali atentát na krále Belgalada. Na trůn nastupuje jeho strýc Beleval.
  </li>
  <li style="counter-set: casova-osa 734"> Z Almendoru vyplouvají
    první lodě směrem k Taře.
  </li>
  <li style="counter-set: casova-osa 736"> Na pobřeží Tary založena
    pevnost Dunrilean. Další rychle následují.
  </li>
  <li style="counter-set: casova-osa 743"> Danérie zakládá u ústí řeky
    Duren pevnost Rilond.
  </li>
  <li style="counter-set: casova-osa 750">
    <span class=zdurazneny>Rok
objevů.</span> Gillen Mořeplavec jako první dorazil na konec džungle, prozkoumal
    okolí Královské řeky a Rubisu a založil větší pevnost v Torských pahorcích
    na nalezených opuštěných ruinách.
  </li>
  <li style="counter-set: casova-osa 753"> Král Almendoru Rioden vydává
    první svolení k založení „soukromé“ kolonie na pobřeží Tary.
  </li>
  <li style="counter-set: casova-osa 755"> V Danérii zpečetěna dohoda
    mezi panovníkem a zástupci stavů o královské armádě. Králi se povoluje udržovat
    jen malou jednotku osobní stráže, o větší vojsko musí žádat Urozený sněm.
  </li>
  <li style="counter-set: casova-osa 756"> Založení Albirea na soutoku
    Královské řeky a Měsíční řeky, na základech starobylého (arvedanského)
    obchodního města.
  </li>
  <li style="counter-set: casova-osa 758"> Keledorští kupci zakládají
    město Erin.
  </li>
  <li style="counter-set: casova-osa 779"> Danérie předává Rilond řádu
    Eldebranských rytířů. Ponechává si formální právo na území dále na jih.
  </li>
  <li style="counter-set: casova-osa 784"> Almendorský král Menetel II.
    určuje pravidla pro osídlování Dálav a začíná organizovat přesuny dobrovolníků
    na obsazená území.
  </li>
  <li style="counter-set: casova-osa 795"> Almendorský král oficiálně
    uznává přátelské vztahy s lesními elfy.
  </li>
  <li style="counter-set: casova-osa 797"> Khar Démon se potřetí
    objevuje v Asterionu poté, co se dostane k sobě magický talisman a
    skříňka s jeho „obrazem duše“ a tato skříňka je otevřena.
  </li>
  <li style="counter-set: casova-osa 807"> Uzavřena mírová smlouva mezi
    Almendorem a hevreny. Almendorský panovník Rioden II. daruje Storabsku území
    Severní dálavy. Vzniká zde vyhnanecká kolonie.
  </li>
  <li style="counter-set: casova-osa 812"> Danérie přebírá od rytířů
    vládu na Rilondem. Oddělení Řádu devíti hvězd od Eldebranských rytířů.
  </li>
  <li style="counter-set: casova-osa 818"> Lidé se poprvé setkávají s
    „černým ohněm“ (asterionský název ropy).
  </li>
  <li style="counter-set: casova-osa 821">V rámci přestavby Albirea
    zbourán hrad z prvních let dobývání.
  </li>
  <li style="counter-set: casova-osa 825"> V Rilondu vychází první mapa
    Tary v rozsahu, v jakém je známa v současnosti.
  </li>
  <li style="counter-set: casova-osa 833"> Keledor omezuje cizí kupce ve
    svých koloniích, ostatní království nastolují odvetná opatření. Začíná „Obchodní
    válka“.
  </li>
  <li style="counter-set: casova-osa 839"> Vyhlášení nezávislosti
    Albirea.
  </li>
  <li style="counter-set: casova-osa 840"> Guvernér Východní dálavy
    uznává samostatnost Svobodných měst.
  </li>
  <li style="counter-set: casova-osa 843"> Podepsání dohod mezi čtyřmi
    královstvími o obchodním styku. Ukončení „Obchodní války“.
  </li>
  <li style="counter-set: casova-osa 845"> Současnost.</li>
</ol>

<h2>Zkrácená verze</h2>
<ol class="casova-osa">
  <li style="counter-set: casova-osa -5010"><span
      class=zdurazneny>Rok setkání.</span> Příchod Arvedanů a počátek známých dějin.
  </li>
  <li style="counter-set: casova-osa -4853"><span
      class=zdurazneny>Rok Císařství.</span> Vznik sjednocující arvedanské říše, která se
    nyní označuje jako Císařství.
  </li>
  <li style="counter-set: casova-osa -4847"><span
      class=zdurazneny>Rok sváru.</span> Khar otevřeně vystupuje proti císaři Ertaronovi
    a odchází na východ.
  </li>
  <li style="counter-set: casova-osa -4789"><span
      class=zdurazneny>Rok zrady..</span>har
    zaútočil na arvedanské Císařství.
  </li>
  <li style="counter-set: casova-osa -4120">Severně
    od Bílých hor založeno první knížectví – Agrenské s hlavním městem
    Thurg.
  </li>
  <li style="counter-set: casova-osa -3798"><span
      class=zdurazneny>Rok přátelství.</span> Trpaslíci se objevují na povrchu Asterionu
    a přidávají se na stranu Arvedanů.
  </li>
  <li style="counter-set: casova-osa -2987"><span
      class=zdurazneny>Rok nářků.</span> Pád
    Císařství, zničení Aureanu. Přesun centra dění Arvedanů do Devíti knížectví.
  </li>
  <li style="counter-set: casova-osa -2381"><span
      class=zdurazneny>Rok hořkosti.</span> Padlo první knížectví – Agrenské.
  </li>
  <li style="counter-set: casova-osa -2227"><span
      class=zdurazneny>Rok naděje..</span>Výprava z Rubiského knížectví objevila
    daleko na severu elfy.
  </li>
  <li style="counter-set: casova-osa -2166"><span
      class=zdurazneny>Rok porážky.</span> Bitva pěti mečů, velká porážka Arvedanů a
    jejich spojenců, útěk temných elfů.
  </li>
  <li style="counter-set: casova-osa -2160"><span
      class=zdurazneny>Rok hrůzy.</span> Bitva o Marellion, první projevy nemrtvých.
  </li>
  <li style="counter-set: casova-osa -1987"><span
      class=zdurazneny>Rok útěku.</span> Poslední z Devíti knížectví je
    v troskách a zbytky lidí utíkají na sever.
  </li>
  <li style="counter-set: casova-osa -1985">
    <span class=zdurazneny>Rok záchrany.</span> Roztržení kontinentu Velkým
    zemětřesením na dvě části – Lendor a Taru.
  </li>
  <li style="counter-set: casova-osa -1936"><span
      class=zdurazneny>Rok obnovy.</span> Založena Eldebranská říše lidí a elfů.
  </li>
  <li style="counter-set: casova-osa -1830">Začátek
    spolupráce Eldebranu s trpasličími městy.
  </li>
  <li style="counter-set: casova-osa -1611">První
    útok skřetů v Lendoru, začátek Vleklé války.
  </li>
  <li style="counter-set: casova-osa -1121">První
    zmínky o Třech čarodějích (Aldil, Vieen a Roen.)
  </li>
  <li style="counter-set: casova-osa -983">Vnitřní rozpad Eldebranské říše,
    vznik mnoha městských států a malých království.
  </li>
  <li style="counter-set: casova-osa -852">První z drtivých úderů
    skřetích armád.
  </li>
  <li style="counter-set: casova-osa -806">Druhý drtivý úder skřetích armád,
    několik hraničních státečků zničeno.
  </li>
  <li style="counter-set: casova-osa -317">Větší část ze zbytků Eldebranské
    říše je zničena nájezdy skřetů nebo nemrtvých. Vznikají Pláně děsu.
  </li>
  <li style="counter-set: casova-osa -2">
    Bitva krvavých plání - porážka skřetů na severu, začíná Ostražitý mír.
  </li>
  <li style="counter-set: casova-osa 1" class="vyznamne">
    <span class=zdurazneny>Rok
Království.</span> Založení Velkého království Thalionem Sjednotitelem.
  </li>
  <li style="counter-set: casova-osa 445"> Faktické rozdělení Velkého
    království na čtyři země – Severní, Jižní, Východní a Západní, formální stvrzení
    tohoto stavu přišlo v roce 452.
  </li>
  <li style="counter-set: casova-osa 723">
    <span class=zdurazneny>Rok zúčtování.</span> Konečná bitva – úplná porážka skřetů v Lendoru.
  </li>
  <li style="counter-set: casova-osa 726"> Objevení Žlutého pergamenu,
    Garondův projev na dvoře krále Belgalada.
  </li>
  <li style="counter-set: casova-osa 750"> <span class=zdurazneny>Rok
objevů.</span> Gillen Mořeplavec dorazil na konec džungle a založil pevnost
    v Torských pahorcích.
  </li>
  <li style="counter-set: casova-osa 756"> Založení Albirea.</li>
  <li style="counter-set: casova-osa 797"> Khar Démon se potřetí
    objevuje v přírodní úrovni Asterionu.
  </li>
  <li style="counter-set: casova-osa 845"> Současnost.</li>
</ol>

<h2>Příběhy ze starší historie</h2>
<h3>Píseň o Taranisovi</h3>
<p>Největším z arvedanských hrdinů byl Taranis Rychlý meč.
  O jeho skutcích bardové dodnes pějí nekonečné oslavné písně. Vždyť kdo jiný než
  on se kdy dokázal postavit tváří v tvář Kharu Démonovi a obstát ve
  vzájemném souboji. Své přízvisko získal díky děsivé rychlosti, s jakou
  dokázal ovládat svůj meč, přičemž i síla úderu jeho čepele byla považována za
  nadlidskou. Prostřednictvím bardů po světě koluje několik verzí jeho životního
  příběhu. Zde jsme se pokusili o syntézu všech těchto písní do jednoho příběhu,
  který by měl být (v rámci možností) co nejbližší skutečnosti. Podklady pro
  toto srovnání, včetně svolení k citaci úryvků z písní, nám laskavě poskytla
  paní Lilia z Drastenu, děkanka Bardské akademie v Albireu.</p>
<p class="prima-rec">„Před jeho zrozením proroctví vyvstalo / o soku Kharovi rovnému mluvilo“</p>
<p>Z toho, co se podařilo zjistit, se zdá, že Taranis se
  stal hrdinou ještě dříve, než vůbec mohl něco vykonat. Vlastně ještě předtím,
  než se narodil. Totiž, tehdejší arvedanský císař Asteron, vyčerpaný zarputilým
  bojem s temnými silami Khara Démona, se obrátil s prosbou o pomoc na
  věštce Meatana, který přebýval ve Městě Sluncí a býval panovníkovi Císařství
  vždy nápomocen. Asteron byl bezradný a tehdy asi ani nevěděl, co přesně po
  věštci vyžaduje, jakou cestu se má snažit v předivu nitek budoucnosti
  najít. Nejspíš jen podvědomě doufal, že Meatan svým dalekým pohledem bude
  schopen uvidět, jestli vůbec má smysl čelit neustálému přívalu skřetích jezdců
  na modrých vlcích, jestli je nějaká naděje, že by jej mohlo něco zastavit
  docela.</p>
<p>Meatan pravil: „Hledáš naději pro sebe a tím i pro celý svět.
  To je sice veliký a vznešený úkol, avšak nejsem si jist, jestli ti mohu pomoci,
  můj císaři, protože něco takového není snadné najít.“ Pak se na několik chvil
  odmlčel a zahleděl do dálky. Najednou se zdálo, jako by přes jeho tvář přeběhl
  záblesk světla. Zkoumavě se zadíval na císaře a pokračoval, teď už jiným tónem
  hlasu: „Myslím, že jsem právě teď pochopil souvislosti toho vidění, které mě už
  měsíc pronásleduje. Každé ráno, když se probouzím, vidím ještě napolo ve snách
  dva muže, stojící ve střehu proti sobě, těsně před začátkem souboje na život a
  na smrt. Jeden, velký a ztepilý, v rudě zářící zbroji, třímá v ruce
  rudý meč s velkým rubínem v rukojeti. Ten druhý, oděný v matně
  černém pancíři, nemůže být podle vzezření nikdo jiný než sám Démon.
  Nejpodivnější na tom je, že v jeho očích vidím strach… a to Kharovi
  neodpovídá. Omyl je ale vyloučen. Zdá se, že světlo, které vyzařuje ze šarlatově
  oděné postavy, je silnější než temnota černooděnce, která jej nemůže pohltit
  tak, jak se jí to jinak vždy bez problémů daří. Cítím, že toto je ta naděje,
  kterou hledáš, Asterone. Jestli se tento muž utká s Kharem Démonem, může ho
  porazit. Doufej, že brzy přijde na tento svět, pokud se už nenarodil.“ </p>
<p class="prima-rec">„Ve spaní Roannu světlý duch navštívil / o velké pomoci od bohů ji zpravil“</p>
<p>Věštba, kterou Meatan Asteronovi vyjevil, se rychle šířila
  Císařstvím od ucha k uchu, od města k městu, a lidé s napětím
  očekávali, jakým způsobem, ale hlavně kdy se proroctví vyplní.</p>
<p>Ani vesnici v údolí pod Marolskými kopci, kde
  v jedné z chalup o samotě žila ranhojička Roanna, tyto zvěsti
  neminuly. Šeptalo se, že brzy přijde velký rytíř, který učiní přítrž Kharovým
  démonským skutkům. Roanna takovým povídačkám zrovna moc nevěřila. Byla sice
  zbožnou ženou a za svého života (i při svém mládí) byla přímým svědkem několika
  zázraků, ale Meatanova věštba jí připadala spíše jako trik k uchlácholení
  císařovy beznaděje. I když sama čekala dítě, ani ji nenapadlo dávat tyto věci do
  nějaké souvislosti, dokud ji v noci po Slavnosti odvahy a cti nenavštívil
  posel bohů. Přišel za ní ve spánku a sdělil jí, že její dítě bude tím, o kterém
  vypráví proroctví, že se stane velkým válečníkem a utká se s Kharem.</p>
<p>Když se Roanna ráno vzbudila a vzpomněla si na to, co se
  v noci dozvěděla, tíha té sudby na ni padla jako balvan. Až do narození
  dítěte se jí vzpomínky na to stále neodbytně vracely. Přemýšlela o tom, jak by
  své dítě uchránila od toho velkého nebezpečí, kterému má být v životě
  vystaveno a rozhodla se, že ho bude před jeho osudem za každou cenu skrývat. A
  tak se také stalo. Slunce stálo ve znamení Tygra a jí se narodil syn, ale Roanna
  mu dala dívčí jméno, oblékala ho do šatů a nechala mu narůst dlouhé vlasy, aby
  celý svět i bohy přesvědčila o tom, že se jí narodila dcera. Tak uplynulo pod
  Marolskými kopci pro „dcerku“ Roanny dvanáct klidných let.</p>
<p class="prima-rec">„Heroldi Císaře celou
  říš sjezdili / jinocha v souboji zdatného hledali“

</p>
<p>Deset let po tom, co Roanna povila dítě, císař Asteron dostal
  od Meatana druhou část věštby. Pravilo se v ní, že velký hrdina už přišel
  na tento svět. Císař se také dozvěděl, jakým způsobem ho může najít, když mu
  Věštec řekl: „Tomu chlapci je teprve deset let a zatím jej nikdo neučil umění
  boje. Přesto má nadobyčejnou sílu a hbitost. Jestli chceš najít Kharova soka,
  jdi a hledej dítě, které snadno přemůže nejlepšího z tvých rytířů, i když
  bude meč držet v ruce poprvé.“ </p>
<p>Asteron vypravil tři družiny rytířů a přikázal jim, aby
  projeli celou zem a hledali takového chlapce, o jakém mluví proroctví. Císařovi
  vyslanci křižovali celou zem, ale jejich hledání bylo marné. Našli jen málo
  jinochů, kteří vůbec dokázali meč v ruce udržet a ještě méně těch, kteří
  s ním mohli bojovat, ale žádného, který by mu vládl tak jako dospělý muž.
</p>
<p>Až v jedné z odlehlých provincií říše, v malé
  vesnici pod Marolskými kopci, nečekaně našli to, co dvě léta hledali. Když se
  v klání neúspěšně utkali všichni synové místních žen, přihlásila se dcera
  ranhojičky Roanny (byla trochu nezbedná a ve vesnici jí říkali Rarášek, protože
  na rozdíl od ostatních děvčat, která se učila šít a vařit, jen poletovala po
  stráních a dělala si z druhých blázny) o to, jestli by také nemohla zkusit
  meč alespoň potěžkat na chvilku v ruce. Rytíři se smáli, avšak viděli
  v jejích očích opravdový zájem, a tak jí meč půjčili, aby nezkazili zábavu.
  Ale od chvíle, kdy ho pevně a jistě sevřela v ruce, už jen úžasem lapali po
  dechu, a vydechli až několik sekund po tom, co nejlepší z nich skončil na
  lopatkách, poražen po několika máchnutích zbraní.</p>
<p class="prima-rec">„Dívenka mladičká meče se chopila /
  rytíře chrabrého na zemi skolila“
</p>
<p>První, kdo se probral z překvapení, byla Roanna –
  uvědomila si, co se stalo, prodrala se rychle skrz dav ke své dcerce a chtěla ji
  odvést pryč ve snaze, aby se raději na celou věc zapomnělo. To už ale nebylo
  možné, protože nastal velký rozruch. Rytíři rozhodli, že musí dítě odvést
  k panovníkovi, protože přece jen porazilo nejlepšího z jeho bojovníků,
  a jestli je to chlapec nebo děvče, na tom nesejde.</p>
<p>Tehdy Roanna poznala, že svého syna marně po dvanáct let
  skrývala před mocí osudu a že o něj tak jako tak přijde, a přede všemi odhalila
  své tajemství. V ten okamžik poprvé nahlas vyslovila jméno, jakým ho už od
  narození nazývala ve svém srdci, a to jméno bylo Taranis (v arvedanštině znamená
  nezkrotný, divoký).</p>
<p>Další den před polednem družina císařových heroldů vyrazila
  směrem k Aureanu a na jednom koni s nimi jel i Taranis, ale Roanna
  zůstala ve vesnici. Jejich loučení bylo bolestné. Chtěla být se svým synem,
  avšak něco jí říkalo, že její místo je zde, pod Marolskými kopci, kde se
  neobejdou bez jejích ranhojičských schopností, že ji tu potřebují víc než
  v Aureanu.</p>
<p class="prima-rec">„Ve městě zářícím
  sluncem a s palmami / Taranis přijat byl s velkými
  poctami“

</p>
<p>Taranis ve Městě Sluncí nevycházel z údivu. To, co tady
  spatřil, bylo nádherné a předčilo to i všechny ty venkovské povídačky, které za
  svůj život o hlavním městě Císařství slyšel. Byl zvyklý na tuhé zimy a nijak
  zvláště teplá léta v kraji pod Marolskými kopci, ale tady v Aureanu
  bylo teplo, do očí pálilo slunce, stojící téměř přímo nad hlavou, a na ulicích
  rozkvétaly vysoké palmy ve všech svých roztodivných druzích. A císař Asteron jej
  na svém dvoře přivítal s takovými poctami, které by spíše náležely návštěvě
  nějakého mocného vládce sousední říše (kdyby ovšem tehdy nějaká mocná sousední
  říše existovala), a ne dvanáctiletému chlapci, sotva odrostlému z plenek.
  Na audienci Taranisovi řekl, že je podle sudby předurčen k tomu, aby se
  stal nejlepším bojovníkem v zemi, že musí zůstat v Aureanu a naučit se
  bojovat, získat zkušenost v boji, aby jeho talent nepřišel nazmar, ale naopak se
  rozvinul do dokonalosti.</p>
<p>A tak začal jeho nový život v hlavním městě Císařství,
  na panovníkově dvoře. Den co den pro něj znamenal jediné – náročný výcvik a
  tvrdou dřinu, kdy mu zbývalo jen málo času na nějaké rozptýlení. Pokud už se
  našla volná chvilka, až záhadně rychle se nablízku objevil třeba učitel mravů
  nebo dějepravec, který ho ochotně zaměstnal na zbytek dne. Zkrátka, věnovali se
  mu tak, jako by byl princem, který se připravuje na brzký nástup na trůn.
  Taranis rychle sílil a rozvíjel své dovednosti a brzy nastaly problémy
  s tím, že nebylo možné pro něho najít obstojného soupeře. Musel začít
  zápasit s několika muži najednou, ale i takto se jejich počet stále
  zvyšoval, až dosáhl deseti mužů. Údery jeho meče byly nadobyčej přesné a tvrdé,
  ale především tak rychlé, že byly málem až okem nepostřehnutelné. Tehdy mu
  všichni začali říkat Rychlý meč.</p>
<p class="prima-rec">„Konečně slavnost se
  konala veliká /zbraněmi mocnými
  poctili mladíka“

</p>
<p>Po pěti letech náročného výcviku se konala velká slavnost
  Předávání, na kterou se sjelo mnoho významných hostů, a při ní Taranis dostal
  zbraně, které dva roky vyráběli speciálně pro něj, na císařovu zakázku. Byl to
  obouruční meč vyrobený z magického rudého kovu garenu, s velkým
  žhnoucím rubínem vsazeným v rukojeti, zbroj z garenových plátů a
  přilba. Na slavnosti Předávání se Taranis vlastně poprvé dostal do společnosti,
  protože byl po několik let nucen věnovat se výlučně tréninku. V jednom
  momentě, těsně poté, co mu sám Asteron svěřil k opatrování meč, se jeho
  pohled setkal s očima rusovlasé dívky, které mu věnovaly veškerou svou
  pozornost. Stála na levé straně zástupu. Všiml si, jak je krásná a opětoval její
  pohled. Dlouze se na ni zadíval, dokud cudně nesklopila oči k zemi, za
  okamžik se ale podívala zpět na něj a usmála se. Jmenovala se Firian a byla
  dcerou správce Citadely. Po slavnosti Předávání se spolu sblížili a začali se
  scházet, zprvu tajně a potom i veřejně. Taranis pak ještě další tři roky dál
  trénoval, aby si dokonale navykl na nové zbraně, aby s nimi doslova srostl
  v jedno. Byl ještě mocnější než dřív, protože kromě dokonalých zbraní jej
  posilovalo i to, že se mohl scházet s Firian, a že spolu prožívali nádherné
  chvíle.</p>
<p class="prima-rec">„Dívenku překrásnou
  spatřil tam stojící / s pohledem sklopeným, zarděnou na
  líci“

</p>
<p>I stalo se, že Taranis se rozhodl, že už nemá smysl dál
  trénovat, protože cítil, že jeho bojové umění už nenajde na Asterionu soupeře, a
  také chtěl získat více času pro Firian. Císař s tím sice moc nadšeně
  nesouhlasil, ale Taranis ho už nechtěl dál poslouchat tak jako doposud. Začal
  tedy dělat všechno podle své vůle a neuplynulo mnoho času, Taranis s Firian
  se navzájem zasnoubili a brzy měla přijít svatba, které předcházely pečlivé
  přípravy.</p>
<p>Těsně před jejich svatbou se ale stala strašlivá věc. Pověst
  o Taranisově síle a nepřekonatelnosti se šířila (naneštěstí poněkud předčasně)
  široko daleko celým Asterionem, a tak se i Khar Démon dozvěděl zvěsti o tom, že
  někde v Císařství údajně žije člověk, který mu má podle sudby být
  rovnocenným soupeřem. Takové povídačky ho tak příjemně pobavily, že se ve své
  pošetilosti rozhodl nečekat na to, až k němu Taranise přivedou cestičky
  osudu. Chtěl běh dějin trochu urychlit, aby mohl světu co nejdříve dokázat, že
  něco takového je naprostý nesmysl, vždyť on přece žádného protivníka nemá. Takto
  by se konečně mohl vysmát bohům do očí, jak po tom už dávno dychtil. Napadlo ho,
  že by mohl šikovně využít Taranisových citů k Firian (jak se mu doneslo od
  jeho zvědů), a to se také stalo. V poslední noc před svatbou několik jeho
  pochopů vtrhlo do domu, kde spala Firian, zabili její matku a Firian unesli
  pryč. Dostali také příkazem, aby nechali několik „nenápadných“ stop, podle
  kterých by se dalo snadno zjistit, kam vlastně Firian zmizela.</p>
<p>Taranise celou noc pronásledovaly špatné sny, zdálo se mu, že
  unášejí Firian a že na něj z dálky volá jeho jméno a prosí ho úpěnlivě o
  pomoc. Když ráno zjistil, co se stalo, že to všechno nebyl jen pouhý sen, ale
  předzvěst skutečnosti, tehdy poprvé pocítil tíhu své sudby. Přísahal, že Firian
  vyrve z rukou komukoliv, kdo ji unesl, byť by to byl nejvyšší
  z temných bohů. Rozhodl se neztrácet čas a okamžitě vyrazit.</p>
<p class="prima-rec">„Do kůže skřetovské
  tělo své zahalil / na cestu k záchraně Firian vyrazil“

</p>
<p>Jeho nejbližší přítel Orlan si vymohl, aby směl na tuto cestu
  jít s ním, i když Taranis to odmítal a říkal mu, že to je úkol jen pro něho
  samotného. Také správce Citadely, otec Firian, narychlo sestavil doprovodnou
  družinu, která je měla oba doprovázet a napomoct záchraně Firian. Větší sílu
  posílat nechtěli, protože by to asi bylo spíše ke škodě než k užitku. Velká
  skupina lidí by byla příliš nápadná a snadno by se stala terčem skřetů.</p>
<p>Vyjeli na cestu směrem na východ hned tentýž den, ještě před
  polednem. Zpočátku jim cesta ubíhala rychle, hnali se na svých koních jako na
  křídlech větru, ale když dorazili na hranice Kharovy říše, museli se rozloučit.
  Dál už mohl pokračovat jen Taranis s Orlanem, navíc bez koní, jejichž
  vzhled by je mohl snadno prozradit. Museli se přestrojit za skřety, jedině tak
  měli šanci dostat se co nejdál.</p>
<p class="prima-rec">„Šedou tou pustinou
  dvojice putuje / vzpomínka Firian kupředu žene je“

</p>
<p>Po tom, co je družina opustila, měli před sebou ještě dalekou
  cestu, delší o to, že se museli plahočit pustinou, která byla směrem na východ
  čím dál tím více ohyzdná. Postupně se vytrácely zvířata, stromy, keře a nakonec
  i tráva, a i to, co náhodou přežilo, bylo nějak šedé, povadlé a neútěšné,
  poskvrněné temnotou, jež v tom kraji vládla. Cestou je zastavilo několik
  skřetích hlídek, ale ať už to bylo arvedanskými kouzly nebo dokonalostí jejich
  přestrojení, nikdo je neodhalil a mohli pokračovat dál. Takto putovali Taranis
  s Orlanem několik týdnů. Taranis celou tu dobu cítil ve svém srdci, že
  Firian ještě žije. Několikrát se mu také v noci zdálo, že na něj jeho
  milovaná volá jeho jménem a prosí ho, aby si pospíšil a přišel jí na pomoc.</p>
<p>Jednou, těsně před úsvitem, se Orlan zranil tak, že už nemohl
  pokračovat v cestě. Taranis jej ještě jeden den nesl na zádech a aspoň
  takto mohli pokračovat dál, ale daleko nedošli. Byli už oba vyčerpaní a Kharova
  pevnost pořád nebyla v dohledu. Taranis chtěl přerušit cestu a počkat, až
  se Orlan uzdraví, protože ho nemohl opustit, ale Orlan jej přesvědčil, aby šel
  dál aspoň on. Když už došli tak daleko, nemělo by smysl se toho vzdávat a brát
  Firian naději na záchranu. Taranis se nakonec nechal přesvědčit, ale jedině pod
  podmínkou, že se Orlan dobře ukryje, aby jej skřeti nenašli a že se na cestě
  zpět zase potkají a vrátí se do Aureanu spolu. Nechal tedy Orlanovi větší část
  z těch malých zásob, které jim zbyly, protože tušil, že mu budou muset
  vystačit na delší dobu, a pokračoval dál sám.</p>
<p>Pustina, kterou se dál plahočil, už nemohla být pustější, a
  teď to bylo ještě tíživější o to, že byl sám. Jediná věc, která ho hnala dál a
  udržovala při životě, byla myšlenka na Firian. Takto se mu podařilo, na pokraji
  vyčerpání, dostat až k Démonově pevnosti daleko ve východních krajích. Před
  jejími branami ze sebe konečně strhal nenáviděnou skřetí kůži a stanul tam jako
  Taranis. Vyzval Khara, aby vyšel ven a vydal mu Firian.</p>
<p class="prima-rec">„Před hradem Démona
  Taranis zastavil / skřetí háv odhodil, na bránu zabušil“

</p>
<p>Khar se skutečně po chvíli objevil, patrně už jeho příchod
  očekával, a s ním byla i Firian, svázaná v poutech. V okamžiku,
  kdy se nedočkavě setkaly pohledy Firian a Taranise, se pro ně dva jakoby
  zastavil čas. V tom jediném momentě si řekli všechno, co si
  v uplynulých měsících toužili říct, všechno o prožitém utrpení Firian i o
  Taranisově putování a zoufalství, všechno o své lásce.</p>
<p>Pak se ale stalo něco hrůzného. Khar, kterému nezáleželo na
  lidských životech, ani na citech, a vlastně ani na ničem jiném kromě toho, aby
  se dobře pobavil a vysmíval se samotným bohům, před Taranisovýma očima Firian
  brutálně zabil, aniž by mu dal sebemenší možnost tomu zabránit. Zohavené tělo
  Firian se sesunulo mrtvé k zemi a Khar ještě navíc s úšklebkem vyzval
  Taranise, aby šel a pomstil její smrt.</p>
<p class="prima-rec">„Firian zabitá,
  k zemi se sesula / Taranis viděl to, zloba v něm
  vzplanula“

</p>
<p>Taranisovi žalem puklo srdce a vzplanul v něm takový
  oheň, že jej nemohlo nic zastavit. Veškerá únava z dlouhé cesty byla pryč.
  Vytasil meč a vrhl se na Khara. Jejich souboj byl nejdříve vyrovnaný, Kharova
  kouzla na Taranise téměř nepůsobila, a tak byl odkázán také pouze na svou zbraň.
  Taranis pak ale přece jen začal umdlévat a Khar jej několikrát srazil na zem, až
  se už zdálo, že zvítězí. V tom okamžiku ale Taranis získal schopnost
  přeměňovat se v draka, a bylo velké štěstí, že se tak stalo právě teď. Snad
  to byla pomoc od bohů, protože mu to vlilo novou sílu do žil a novou rychlost
  jeho úderům. Jedním mocným úderem se podařilo Taranisovi Khara zabít, a ten
  zemřel s nevěřícím výrazem v tváři, protože si ani v nejmenším
  nepředstavoval, že by mu mohlo toto setkání být osudným.</p>
<p class="prima-rec">„Temného Démona náhlá
  smrt potkala / jeho tvrz dračími plameny shořela“

</p>
<p>Když souboj skončil, Taranis se proměnil v červeného
  draka, vzal tělo mrtvé Firian a odletěl neznámo kam. Před tím ještě kolem sebe
  chrlil oheň, zapálil Kharovu pevnost a mnoho skřetů v ní zahynulo.
  V tom velkém zmatku nestačili proti tomu nic udělat ani skřeti, ani žádný
  z Kharových drakolidí, kteří byli bud´příliš překvapení, nebo příliš daleko
  odsud. Po cestě chtěl ještě vzít na svá záda Orlana, ale marně ho hledal na tom
  místě, kde ho před nedávnem zanechal. Svého přítele už nikdy neviděl, až za
  několik století po tom našel jeho hrobku v Aureanu.</p>
<p class="prima-rec">„Na císaře zanevřel,
  odešel na sever / mohylu Firian u řeky vystavěl“

</p>
<p>Taranis se zpět do Aureanu nevrátil a mnoho let poté se
  nevědělo, kde vlastně přebývá. Marně ho císař nechal hledat, ve snaze odměnit
  jeho velký hrdinský čin, porážku vůdce Temnot. Dokonce ani jeho matku ve vesnici
  pod Marolskými kopci nenašli, když chtěli zjistit, zda se Rychlý meč neuchýlil
  tam. Všechno pátrání bylo neúspěšné a Asteron se nakonec, asi po dvaceti letech,
  svých snah vzdal.</p>
<p>Taranis totiž zanevřel na Císařství, byl přesvědčený o tom,
  že kdyby jej jako malého chlapce neodvedli z jeho rodné vesnice, bez
  možnosti svobodné volby, nemuselo k tomu všemu vůbec dojít a mohl žít
  spokojeným životem. Odnesl zohavené tělo Firian daleko, co nejdál od všeho, co
  mělo něco společného s Arvedany nebo s Kharem, a u břehů Rudé řeky
  daleko na severu, za Bílými horami ji pohřbil. Navršil na tom místě kamennou
  mohylu s křížem, každý den u ní v tichosti trávil několik hodin a
  snažil se tak překonat svou bolest. Ale nedařilo se mu to, protože byla příliš
  hluboká.</p>
<p>Byl už téměř na pokraji šílenství, když si vzpomněl na svou
  matku Roannu a zatoužil po tom, aby se s ní znovu setkal. Ve své dračí
  podobě za ní přiletěl a navštívil ji. Jejich shledání po těch dlouhých letech
  bylo radostné a pomohlo mu odpoutat se od chmurných myšlenek, které ho tak
  dlouho svazovaly. Společně odešli na sever a tam oba žili, postavili si malou
  chatrč na břehu řeky Agren (poblíž mohyly Firian) a živili se rybařením. Taranis
  se tak pomalu zotavoval z utržených ran, zkoušel žít dál a zapomenout na
  to, co prožil.</p>
<p class="prima-rec">„V nuzné a odřené
  našli je chatrči / že je to Taranis, poznali po meči“

</p>
<p>Když se zakládalo Agrenské knížectví, vyslanci Císařství a
  zároveň noví osadníci je na tomto území objevili. Na břehu Agren, v malé
  pohanské vesnici, byla jedna chatrč postavená trochu odlišným způsobem a žili
  v ní dva lidé, kteří vypadali spíše na Arvedany než na pohany. Vyslanci
  Císařství nejdřív nevěděli, o koho se jedná, ale brzo rozpoznali v meči
  s planoucím velkým rubínem v rukojeti, který náhodou při své návštěvě
  objevili, legendární čepel Taranisovu. Taranis zprvu litoval, že své zbraně,
  jedinou věc, podle které jej mohli odhalit, neukryl lépe a chtěl, aby Arvedané
  odešli a na všechno zapomněli. Pak se ale od nich nechal přesvědčit, že už žil
  příliš dlouho v ústraní, a nebylo to přesvědčování nijak složité. Vymínil
  si ale podmínku, že jeho pravé jméno zůstane skryto, a namísto toho ponese jméno
  Firan, v upomínku na svoji snoubenku. Chtěl to tak proto, aby byl chráněný
  před mocí své sudby, před svou vlastní bolestnou minulostí, ale i před
  pronásledováním ze strany Kharových pobočníků.</p>
<p class="prima-rec">„Firan se jmenoval, by
  skryl se před sudbou / v Durenském knížectví našel zas lásku svou“

</p>
<p>Tak se znovu dostal mezi Arvedany, tentokrát pod jiným
  jménem, které mu umožnilo začít znovu. Byl jedním z mužů, kteří pomáhali
  zakládat Durenské knížectví, a tam také objevil dívku, která ho okouzlila. Byla
  to mladičká, sedmnáctiletá pohanka Adria, štíhlá a černovlasá, s bělostnou
  pletí, a byla Firanem okouzlena stejně tak. Prožili spolu pět krásných let,
  během nichž se Firanovi konečně vyléčily hluboké rány, které mu kdysi zjizvily
  srdce.</p>
<p>I na jejich lásku ale padl hluboký stín. Když už se sblížili
  natolik, že mělo dojít k zasnoubení, Adria ho náhle opustila. Odešla za
  jiným mužem, náčelníkem všech pohanů na území durenského knížectví. Tento muž
  byl přímým podřízeným durenského knížete, a patrně kvůli tomu, jakou měl moc, se
  Adrii zalíbil. Firan, obyčejný válečník, i když jeden z nejlepších, neměl
  společenské postavení, které by ji dokázalo uspokojit. Firan se cítil zrazen a
  jeho bolest byla snad jen o něco menší než při ztrátě Firian. Tehdy poznal, že
  jeho sudba mu přiřkla, aby strávil svůj život o samotě, bez manželky, že není
  schopen vystát utrpení, které ztráta milované osoby přináší a nebyl ochotný se
  mu ještě jednou vystavit.</p>
<p class="prima-rec">„Po smrti matky své,
  po ztrátě Adrie / kapitán knížectví Ellion z něho je“

</p>
<p>Když krátce nato umřela jeho matka Roanna, již také velice
  miloval, všechno z toho, pro co dříve žil, bylo definitivně pryč. Rozhodl
  se kráčet jinou cestou a vstoupil teď oficiálně do služeb pána ellionského
  knížectví, které bylo mezitím také založeno. Dobýval světskou slávu a jeho
  hvězda zářila v plném lesku. S tím, jak byl čím dál tím mocnější a
  slavnější, jej ale postupně opouštěli jeho přátelé, kterých měl i předtím beztak
  málo. Pomalu mu přestávali rozumět, zdálo se jim, jako by v nitru jeho
  srdce zhasl hřejivý plamen, který dříve dodával sílu všem, kteří se s ním
  třeba jen na chvilku setkali.Nyní
  bylo studené jako kámen a obklopené tichem. Bylo čím dál těžší snést tu pýchu,
  která jej provázela. I on sám cítil, že všechna radost ze života se kamsi
  vytrácí.</p>
<p class="prima-rec">„Kapitán Taranis své
  jméno odhalil / veliké vítězství spojenců vydobyl“

</p>
<p>V době, kdy Aurean obsadili skřeti, byl už dávno jedním
  z arvedanských Lordů. Útok na město, které jednak považoval za svůj druhý
  domov a jednak bylo hlavním městem Císařství, ho hluboce zasáhl a přiměl ho se
  opět začít zajímat o dění na jih od Bílých hor. Vzpomínky na mládí prožité
  v Aureanu doposud zatlačoval do nejvzdálenějších koutů své mysli, ale tímto
  se prodraly na povrch. Tehdy se rozhodl opět odhalit své pravé jméno, Taranis.
  Zjistil totiž, že už dávno pominuly důvody, proč je skrýval, že už tím dávno
  nemůže nic ztratit. Teď mu to naopak spíše pomohlo v tom, aby bylo možno
  uzavřít Spojenectví sedmi Lordů, aby ostatní rychleji nadchl pro svou myšlenku.
  Spojenectví bylo úspěšné, armáda pod Taranisovým velením se valila od severu
  nezadržitelně směrem na Aurean a nebylo síly, která by se jí mohla postavit do
  cesty. Další armády mířily směrem k Městu Sluncí z jiných směrů, až se
  všichni spojili západně od Aureanu na velké planině. Pak zaútočili, aby vyrvali
  město z područí skřetů, a bylo to slavné a velké vítězství.</p>
<p>Teprve tady v Aureanu, od zajatých skřetů, se Taranis i
  všichni ostatní Arvedané dozvěděli, že tím velkým vůdcem temných sil, jenž řídí
  jejich útoky, je opět Khar Démon. Jak se mu podařilo dostat se zpátky na tento
  svět, se jim však ze zajatců vymámit nepodařilo. Zjistili to až velcí mudrcové
  svými dotazy do Stínového a Vnějšího světa, kde se dozvěděli, že to bylo za
  pomoci takzvaného obrazu duše, magického modrého krystalu s astrální
  matricí Kharovy duše, která mu umožnila vrátit se a vstoupit do nového těla.
</p>
<p class="prima-rec">„Vichřice zadula na
  pláních Východu / drakova křídla tam zakryla oblohu“

</p>
<p>Když to Taranis slyšel, opět v něm vzplanul ten vnitřní
  oheň, tak jako kdysi, a rozhodl se vypořádat s vůdcem sil zla, Kharem
  Démonem, vrahem své milované Firian, ještě jednou. A tentokrát definitivně a
  naposled. Tentokrát už se nemusel týdny a měsíce plahočit pustinou. Vzal
  s sebou jen svůj garenový meč a zbroj, změnil se do své dračí podoby a hnal
  se po obloze jako vichřice. Když letěl nad Kharovou zemí, všichni skřeti se
  v bázni skrývali do děr a příkopů a neodvážili se ani namířit svůj zrak
  směrem nahoru.</p>
<p>Přiletěl na křídlech bouře až ke Kharovu hradu, a tam se
  proměnil zpět do lidské podoby. Stál chvíli před branami hradu, ale na souboj
  Khara nevyzval, protože věděl, že jeho zbabělost by mu stejně nedovolila výzvu
  přijmout a vyjít ven. Místo toho sám šel za ním a probil se k Démonovu
  trůnu. Setkal se při tom jen s malým odporem, Kharovi pochopové byli
  natolik ohromení a zastrašení, že se nezmohli na to, aby se ho pokusili
  zastavit.</p>
<p class="prima-rec">„Soupeři dle sudby
  znovu se setkali / rudý meč, černá zbroj, před sebou stanuly“

</p>
<p>Tehdy, když oba podruhé stanuli tváří v tvář, se
  naplnila letitá sudba. Poprvé za všechna ta staletí, poprvé od založení
  Císařství a od vzniku Východní říše, někdo spatřil v Kharových očích
  strach. Ani navzdory tomu, jak moc tento strach Khara svazoval a jak silný oheň
  žhnul v Taranisově srdci, nebyl jejich souboj jednoduchou a krátkou
  záležitostí. Byli vyrovnanými soupeři a oba při tom utržili mnoho vážných ran,
  avšak nakonec Taranisův rychlý meč zvítězil. Khar byl s konečnou platností
  poražen. Taranis silně krvácel, ale přesto ještě dokázal vzít z Démonova
  krku modrý krystal, obraz duše, a vrátit se vítězně do Aureanu. Krystal pak byl
  zamčen do skříňky a ta uschována na jiném místě než talisman, který ji dokáže
  otevřít, aby se jednou provždy zamezilo tomu, že by se Khar mohl ještě vrátit.
</p>
<p class="prima-rec">„Velkého hrdiny osud
  se naplnil / v odměnu meč jeho na nebi zazářil“

</p>
<p>Taranisova zranění zkušení císařští ranhojiči v hlavním
  městě vyléčili a všechen lid ho oslavoval jako zachránce a největšího hrdinu.
  Žil po onom velkém souboji ještě jeden rok, ale přesně v tentýž den, kdy
  před rokem bojoval s Kharem, se mu obnovily jeho rány z tohoto
  souboje. Ukázalo se, že je způsobila taková temnota, že nebyly úplně
  vyléčitelné. Taranisovo poslání od bohů už bylo naplněno, dostál své sudbě a ani
  už neměl dál síly na to, aby přebýval v tomto světě. Zemřel, když mu bylo
  téměř devět set let.</p>
<p>Tak padl největší hrdina, jaký kdy chodil po zemích
  Asterionu. Bohové se mu odvděčili tak, že se na obloze objevilo souhvězdí Meče,
  v němž jedna hvězda září červeně stejně jako rubín, jež byl vsazen do
  rukojeti čepele Taranisovy. A v mnoha válečnických školách a akademiích
  můžete narazit na cyklus dvaceti obrazů s výjevy ze života Taranise, které
  připomínají jeho skutky a dávají je za vzor všem adeptům válečnického umění.
</p>

<h3>O pádu Města Sluncí</h3>
<p>Aurean bylo nádherné a hrdé město. Zdálo se, že se na jeho
  kráse snad vůbec nepodepsalo období, kdy jej okupovali skřeti (zhruba před pěti
  sty lety), a bylo naopak ještě krásnější než dříve. Široké bílé ulice byly plné
  zeleně a zalité zlatavým slunečním světlem. Obnovený císařův palác se vypínal
  uprostřed města a jeho věže se tyčily vysoko nade všemi ostatními. Nejvyšší
  z nich byla věž nově vybudované citadely, bílá a štíhlá, se zlatou střechou
  zakončenou hrotem, ale ve své spodní části podle nového plánu tak pevná, že
  nebylo pochyb o její nedobytnosti. Nejen palác samotný, ale i ostatní části
  Aureanu byly vždy plné čilého ruchu a překypovaly životem, jak se ostatně sluší
  na hlavní město arvedanského Císařství, obrovské říše, která sahala od oceánu
  k oceánu. Teď se ale jeho atmosféra zdála tíživá a nějak podivně zamlklá,
  jako by jeho obyvatele něco soužilo.</p>
<p>Aurean, Město Sluncí, bylo totiž posledním městem, které
  odolávalo náporu Démona a jeho temných armád. Ostatní větší města Císařství byla
  vypleněna a všichni Arvedané, kteří se rozhodli neodejít na sever přes Bílé hory
  a dosud nepadli, byli zde v Aureanu, po boku císaře Miarona. Ale jejich
  řady se tenčily, protože Kharovy útoky byly čím dál tím četnější. Obránci sice
  vždy utrpěli menší ztráty, než útočící skřeti, ale na rozdíl od skřetů, kde na
  místo zabitého vojáka hned nastoupili dva další, se jejich padlí nedali
  nahradit.</p>
<p>Obavy, že se Kharovi a jeho temným silám podaří rozbít brány
  a proniknout do města, se naplnily zhruba po roce soustředěného obléhání. Za
  jednoho letního soumraku se ozval bojový pokřik, který byl ale tentokrát
  doprovázen skřípěním kol mohutného beranidla. Pátý náraz jeho hlavice se stal
  hlavní městské bráně osudným. Zatřásla se, povolila a její křídla se začala
  rozevírat. Mohutnému temnému přívalu už nestálo nic v cestě. Ve městě sice
  stále byly tisíce dobře vycvičených a vyzbrojených vojáků císaře, ale Kharova
  vojska čítala desetitisíce hlav. V branách Aureanu se rozpoutala bitva a
  řinčení zbraní a výkřiky neustávaly po celou noc. Císařovo vojsko postupně
  ustupovalo směrem k paláci a když vysvitlo slunce, boj se přelil na jeho
  nádvoří. S přibýváním dne začínalo být jasné, že vítězství bude tentokrát
  oslavovat temná strana, až z početné císařovy armády zůstalo všehovšudy sto
  mužů a dalších padesát z císařské gardy.</p>
<p>Na císařův příkaz se pak všichni (až na těch několik, kteří
  museli jejich ústup krýt vlastními těly) uchýlili do citadely, s úmyslem se
  v ní opevnit a bránit ji do posledního muže. Když se ale ze střílen
  citadely rozhlédli okolo sebe, hledaje paprsek světla, spatřili všude kolem jen
  mračna skřetů, jak zaplavují celé město. Císař Miaron spěšně vydal příkaz
  veliteli gardy a odešel do střešní komnaty citadely. Zatímco všichni muži čekali
  na císařův návrat, rozhostilo se mezi nimi tíživé ticho. Jediný zvuk, který jej
  narušoval, bylo pravidelné bušení skřetího beranidla, jak se snažili prolomit
  opevněný vstup do citadely. Toto bušení se už stávalo nesnesitelným a věž se
  otřásala čím dál tím víc.</p>
<p>Vtom se vrátil císař, vstoupil do zaplněného sálu a oči všech
  mužů se na něj upřely v naději na záchranu. Miaron pokynul rukou a řekl:
  „Žádná pomoc nepřijde. I kdyby v Devíti knížectvích měli takové vojsko,
  které by nás odsud mohlo vysvobodit, nemůže dorazit včas a pomoci nám
  z obklíčení. Tady v citadele jsou zásoby jídla pro takové množství
  lidí jen na pět dnů, pokud se jim ovšem nepodaří ještě předtím prolomit bránu.
  Proto jediná možnost, kterou máme, je zemřít jako muži a ukázat tak Démonovi, že
  jsme silnější než on a že jsme pravými syny Stvořitele, které nemohou služebníci
  Temnoty zlomit. Otevřeme bránu a pokusíme se probít ven. Kdo chce raději čekat
  na pomoc, může se opevnit ve střešní komnatě.“</p>
<p>Za několik chvil poté se rozezněly trubky jasným zvukem
  císařovy fanfáry a údery beranidla najednou překvapeně ustaly. Brána citadely se
  otevřela a v paprscích odpoledního slunce se zatřpytila bílozlatá zástava
  Císařství, nesená samotným Firegonem, velitelem císařovy gardy. Tento muž vyjel
  z citadely jako druhý, po boku císaře Miarona a jakmile i na ně oba dopadlo
  světlo, lesk jejich zbrojí a mečů nepřátele téměř oslepoval. Skřetí voje stály
  v úděsu, neschopné pohybu. Velitel gardy hrdě vztyčil zástavu a sám císař
  při tom zvolal: <span class="prima-rec">„Nás nemůžete zastavit!
    Ve jménu Císařství, vpřed!“</span> Současně s tím pobídl koně a tryskem se
  vyřítil vpřed, následován velitelem gardy a s malým odstupem všemi
  ostatními vojáky, neboť se nenašel nikdo, kdo by chtěl zůstat uvnitř a čekat tam
  na pomalou smrt. Rychlý císařův výpad pronikal řadami nepřátel jako blesk, bez
  jediného pokusu je zastavit. Pak ale zazněl bojový pokřik jednoho
  z Kharových velitelů, skřeti se rázem vzpamatovali a pohyb císařova praporu
  se začal zpomalovat, až se úplně zastavil u fontány, na malém pahorku uprostřed
  rozlehlého nádvoří paláce. Tam se císařovo vojsko sevřelo a naježilo lesem kopí.
</p>
<p>Přesila byla ale obrovská a tak postupně všichni padli,
  udoláni náporem skřetích šavlí a také tíhou početných skřetích těl, protože
  jejich příval byl nezastavitelný, bez ohledu na to, kolik mrtvol se už kolem
  nahromadilo. Tak padl i císař Miaron, skolen otráveným šípem z luku
  bezejmenného skřetího vojáka. Nakonec zůstal velitel císařské gardy Firegon
  osamělý v moři nepřátel. Jednou rukou rychle zabodl zástavu Císařství do
  země vedle fontány, aby mohl pevněji sevřít svůj štít a s výkřikem
  „<span class="prima-rec">Ve jménu císaře!</span>“ se pustil do
  posledního boje. Údery svého meče roztínal přilby nepřátel vedví, a skřetí šavle
  po jeho štítu zpočátku neškodně sklouzávaly stranou. Takto stačil pobít na
  padesát skřetů, než jej přemohla únava. Teď, vyčerpaný a sotva se držící na
  nohou, byl snadným terčem pro ostří sekery jednoho z Kharových velitelů.
</p>
<p>Když Firegon padl, chystali se rozdivočelí skřeti zhanobit
  císařovo tělo a jeho zástavu. Jak vyprávějí legendy, zabránil jim v tom
  přílet ohromného modrého draka, jehož křídla rozvířila vzduch na nádvoří
  císařova paláce právě v okamžiku, kdy velitel gardy Firegon zasadil svou
  poslední ránu. Drak proletěl jako vichřice mezi hrůzou znehybněnými řadami
  skřetů, vzal do svých spárů dosud neposkvrněnou zástavu, tělo císaře a velitele
  jeho gardy a odletěl neznámo kam dříve, než si někdo mohl uvědomit, co se děje a
  pokusil se na něj zaútočit.</p>
<p>Bitva o Aurean, Město Sluncí, tedy skončila vítězstvím
  skřetů, kteří pak pošpinili a vyplenili celé město, a znamenala konečný zánik
  arvedanského Císařství. Nic to ale nemění na tom, že o padlých Arvedanech a
  jejich odvaze tváří v tvář blížící se smrti se pějí hrdinské písně dodnes a
  jejich věrnost císaři je při výcviku vojáků dávána za vzor hodný
  následování.</p>

<h3>O rozdělení elfů</h3>
<p>Příběh rozdělení elfů se nezačal v jejich vlastní zemi,
  ale daleko na jihu, v Devíti knížectvích Arvedanů. Na arvedanské říše tehdy
  přišly těžké časy (asi 2200 let před královským letopočtem). Dvě z Devíti
  knížectví, Agrenské a Gormské, již byla v rukou nejtemnějšího, Khara
  Démona, a zdálo se, že ani to nestačilo k uspokojení jeho dobyvačných
  tužeb. Několik století předtím, když zlo překročilo směrem na sever průsmyky
  Bílých hor, se Arvedané krutě přesvědčili o jeho nenasytnosti – to, že Khar se
  pomstil na lidu Císařství a zničil Město Sluncí, pro něj nic neznamenalo,
  protože on chtěl vládnout celému světu. Chtěl, aby každý živý tvor na Asterionu
  uznal, kdo je jeho náležitým vládcem, a nejen to, ale aby mu i sloužil a klaněl
  se mu jako otrok.</p>
<p>Arvedané sice nebyli ve špatné situaci poprvé, ale tentokrát
  to bylo o to horší, že nebylo na koho se obrátit s prosbou o pomoc.
  Trpaslíci, kteří po mnoho let stáli po boku Arvedanů v zápase
  s Démonem (a byli jim více než platnou pomocí), byli v Bílých horách
  dávno poraženi a všechna území od Hor velkých vodopádů (patrně dnešní Hořké hory
  – pozn. aut.) na jih byla v područí skřetů. Situace žádala větší
  rozhodnutí, a tak se v Tarosu, na dvoře ellionského panovníka Astarona a
  v pomyslném centru všech zbylých knížectví, sešla Rada devíti vládců.
  Astaron tehdy řekl: „Jak se ukazuje, Kharovo zlo je stále silnější a stravuje
  všechno kolem sebe. Jestli budeme dál vzdorovat jen tak jako doposud, pohltí nás
  dříve nebo později jednoho po druhém. Teď už nám nestačí bojovat ze všech sil,
  to je málo. Potřebujeme něco, co Démon ještě nezná, někoho, kdo nás naučí novým
  způsobům vedení boje a dodá nám novou sílu. Jedině tím ho ještě můžeme překvapit
  a zvrátit jazýček vah na svou stranu.“ Po nepříliš dlouhém rokování bylo
  rozhodnuto. Je třeba jít a hledat, nebo bude brzy po všem.</p>
<p>Z Athoru (centrum Rubiského knížectví) vyrazila velká
  výprava na sever, do neprobádaných území a divokých džunglí, které skrývala země
  za Pásovými horami. Jejich úkolem bylo nalézt nové spojence, získat je pro boj
  proti Kharovi a přinést tím domů naději. Putovali několik let. Během nich prošli
  spletitým tropickým pralesem na obou stranách Pásových hor, rozsáhlými zeměmi na
  sever od nich, ale odevšad odešli s nepořízenou. Buď narazili na primitivní
  divošské kmeny, nebo (v tom horším případě) jejich mise kvapně odcházela za
  doprovodu přívalu šípů.</p>
<p>Až daleko v hustých severských lesích objevili
  civilizaci, u níž se dočkali přívětivého přijetí. Arvedané byli překvapeni tím,
  co objevili – říši na pokročilém stupni vývoje, jejíž obyvatelé se velice
  podobali vznešeným elfům. Sice nebyli tak vysocí, ale jinak byli od nich
  k nerozeznání, a proto je Arvedané rovněž nazvali elfy (i když „elfové“
  sami sebe nazývali slovem „magawa“, což v jejich řeči znamená „lesní
  lid“).</p>
<p>Výpravu tehdy přijal samotný elfí král Wallakini. Arvedané si
  dlouho nemohli zvyknout na pobyt ve mbwake (elfí stromový příbytek), umístěném
  velice vysoko v korunách (každý, kdo v něm někdy byl, si to dokáže
  dobře představit sám). Velkou překážkou také zpočátku byl jejich naprosto
  odlišný jazyk, nakonec se ale naštěstí všechno úspěšně překonalo. Když se král
  Wallakini od velitele arvedanské výpravy dozvěděl, co se děje daleko na jih od
  jeho zemí, po jeho tváři na chvíli přeběhly chmury, ale pak odpověděl takto:
  „Zatím vám nemůžeme nijak pomoci. Nebezpečí je tak mlhavé a vzdálené, že bych
  nebyl schopen přimět magawa, aby se vydali do vzdálených jižních končin a šli
  bojovat proti někomu, kdo je zatím přímo neohrožuje. Přikazovat jim to nechci,
  protože armáda, která by bojovala z donucení, by byla jen chabou posilou.
  Můžete v této zemi odpočívat podle libosti a nabrat nových sil, jste našimi
  hosty, ale na cestě zpět do vaší země vás žádná vojska magawa doprovázet
  nebudou.“ Velitel Arvedanů sice viděl, že někteří z královy družiny
  pravděpodobně nemají stejný názor, ale musel se smířit s rozhodnutím
  panovníka a také s tím, že se vrátí zpátky do Rubiského knížectví se
  špatnými zprávami.</p>
<p>Na cestě zpět však přece jen došlo k malému zvratu
  k lepšímu. Po několika kilometrech cesty, které je dělily od lesů krále
  Wallakiniho, se k nim přidala malá družina elfů. Jak se ukázalo, odešli bez
  vědomí vládce, protože chtěli na vlastní oči vidět, kde leží a jak vypadají ty
  velké jižní říše a jestli jsou skutečně v takovém ohrožení. Jedním
  z nich byl i králův synovec Mtwango. Nejdříve v Athoru a pak i
  v Tarosu, kde byli také přijati, se elfové přesvědčili o tom, že všechna
  slova, která jim pověděli vyslanci, byla pravdivá. A nejen to, dozvěděli se
  také, že mezitím padlo další knížectví, Derteonské, a zůstalo jich pouhých šest.
  Mtwango přislíbil poskytnout ellionskému knížeti Astaronovi veškerou pomoc
  (v rámci svých možností) a brzy nato elfí družina vyrazila zpět na sever.
</p>
<p>V Zemi klidu (tak se nazývá severská říše elfů) došlo po
  jejich návratu k velké roztržce přímo v královských kruzích. Mtwango
  mluvil o nutnosti pomoci, zatímco král Wallakini nechtěl o ničem takovém ani
  slyšet a své rozhodnutí nezměnil ani pod nátlakem očitých svědků arvedanského
  zápasu o přežití. Řekl: „Nepošlu nikoho z magawa na smrt, bojovat proti
  jakémusi Démonovi, který o nás ještě ani neví. Dokud jeho vojsko není na půli
  cesty mezi Pásovými horami a naší zemí, jsme v bezpečí a nemusíme nikomu
  pomáhat. Tím bychom se jedině prozradili.“ </p>
<p>I když Mtwango viděl, že svého strýce nepřesvědčí, jeho
  svědomí ho nenechalo klidným, stále se mu vracely vzpomínky na to, co viděl za
  horami na jihu, a cítil sounáležitost s Arvedany. Dlouho nepřemýšlel, než
  přišel na to, že jediným možným řešením je shromáždit všechny, kdo jsou stejného
  názoru jako on a proti vůli krále odejít. A to se také stalo. Takto jim
  Wallakini požehnal na cestu poté, co vyšly najevo okolnosti jejich odchodu: „Za
  to, že jste zpřetrhali jednotu magawa a vnesli do našich řad svár, si zasloužíte
  vy a vaši potomci být ode dneška nazýváni magawa-ngo (temnými elfy). Ale to, že
  jste svévolně vzali s sebou všechny šedé pláště, které utkali naši předkové
  na počátku věků, si zasluhuje jediné. Proklínám vás! Nikde nenaleznete klid a
  všude budete jenom vyhnanci, dokud se nevrátíte sem, s pokornou prosbou o
  odpuštění.“ Ochranné šedé pláště byly totiž jedním z nejcennějších předmětů
  elfího národa – v bitvě chrání lépe než ocelový pancíř a ani tehdy už nikdo
  neznal tajemství jejich výroby, takže byly nenahraditelné.</p>
<p>Tak skončila jednota Lesního národa – sporem o to, zda
  poslechnout hlas rozumu nebo hlas srdce. S odstupem času se nám možná zdá
  těžko pochopitelné, jak mohlo několik desítek šedých plášťů způsobit takový
  rozkol a nenávist, které dosud nebyly zapomenuty. Koneckonců, takových
  „závažných“ konfliktů, které nám po čase připadají malicherné a vyvolají jen
  pousmání, je ve skutečnosti většina.</p>

<h3>O Bitvě pěti mečů</h3>
<p>Zastavte své kroky a slyšte příběh zrady největší, příběh
  plný hořkosti, nenávisti a lidské zrůdnosti, legendu o Pěti mečích, které
  přestože na počátku vzešly z jednoho kusu kovu, nakonec obrátily svá ostří
  proti sobě a ani jeden z nich tento střet nepřežil.</p>
<p>V dobách míru, když Kharova černá duše opustila tento
  svět, se arvedanská moc znovu pozvedla na svou někdejší úroveň. Umělci, kováři,
  čarodějové, theurgové a kněží vytvořili stavby a předměty nevídané krásy,
  ušlechtilosti a síly, které budou za dlouhé tisíce let počítány mezi arvedanské
  artefakty. Také taroský theurg Cuaran chtěl vyrobit dílo, o němž by vyprávěly
  legendy. Najal si dvanáct trpasličích kovářů, aby pro něj vydobyli
  z velkého kusu lintiru pět dlouhých mečů, jejichž ostří by bylo tak tenké,
  že skrz něj bude prosvítat záře hvězd. Kouzla Cuarana dodala poté mečům vpravdě
  obdivuhodné vlastnosti. Kov mečů byl natolik prosycen magií, že jejich čepele
  zářily jasnou modří i za slunečného dne. Cuaranovy meče dostaly jméno
  Ner-Tiriani, což znamenalo „Pět nerozlučných“. Ellionský kníže Tiaron, jemuž
  Cuaran meče daroval, čtyři z nich daroval svým nejlepším přátelům a pátý si
  ponechal pro sebe. Když se v tomto čase setkalo Pět mečů, nebylo na
  Asterionu síly, ať živé či ze Stínového světa, která by se jim mohla postavit.
  Moc Ner-Tiriani se nevyrovnala jedinému, pýše jejich nositelů. Každý z nich
  si myslel, že on sám je také nepřemožitelný, a vrhal se do stále divočejších a
  nebezpečnějších dobrodružství.</p>
<p>A tak se stalo, že dva z Pěti nerozlučných padly do
  rukou skřetů. Nepřítel je však v bitvách nepoužíval, jen čas od času se
  objevila jejich záře v zadních vojích Kharových armád. Ellionský kníže se
  několikrát pokusil získat ztracené meče zpět, ale ani síla, magie, lest či
  bohatství, nedokázaly najít pro dva ztracené meče cestu k jejich bratřím.
  Vidina Pěti mečů pronásledovala Tiarona celý zbytek života. Kamkoliv se podíval,
  spatřil jejich přízračnou modrou zář, a v uších mu stále zněl svist jejich
  ostří. Těsně před svou smrtí měl Tiaron sen, v němž se Ner-Tiriani opět
  střetly na jednom bitevním poli. Když procitl, jeho oči byly rozšířené čirou
  hrůzou, jelikož viděl, že den setkání Pěti nerozlučných bude také dnem zkázy
  jeho lidu.</p>
<p>Po smrti ellionského kníže byly tři z Ner-Tiriani
  uloženy hluboko v taroských katakombách pod chrámem bohyně Sirril, jelikož
  se nový vládce obával jejich moci. Tam na ně v dusivém tichu pomalu padal
  prach, aby odpočítával dlouhé čekání na příchod tří mužů – Astarona, Mtwanga a
  Dnaje. První z nich se narodil přímo v Tarosu a stal se vládcem Ellionského
  knížectví. Byl mezi svým lidem mocným a moudrým mužem, jak bývali Arvedané
  v dobách své největší slávy. Jeho tvář vyzařovala současně lásku ke všemu
  živému i odhodlání zadržet Khara a jeho skřetí hordy. Mtwango spatřil své první
  svítání daleko na severu v zemi elfů a až do své dospělosti vůbec netušil,
  že nějací Arvedané, Khar Démon či dokonce Ner-Tiriani existují. Osud ho však
  nakonec také přivedl do Tarosu a udělal z něj nejlepšího přítele
  ellionského vládce. Poslední z vyvolených, pohan Dnaj, pocházel
  z plání na západě a mezi bardy té doby si svými činy vydobyl pevné místo
  v jejich písních. Když by bohové hledali svého hrdinu, jistě by byl mezi
  prvními v řadě, na něž by se obrátili. Ale Dnajovu duši spalovala jedna
  zhoubná vášeň, jež mu nakonec musela přivodit pád, a tou byla neskonalá touha po
  zlatě.</p>
<p>Plynula dlouhá léta, kdy Ner-Tiriani odpočívaly v temné
  hrobce, a Khar zatím vedl své armády proti arvedanským knížectvím. Postupně padl
  Thurg, Ybar i Derteon, čímž se skřetí říše rozšířila až k hranicím
  Ellionského knížectví. Lidé v té době usilovně pátrali v starých
  knihách po vědomostech, které by pomohly Khara Démona zastavit. A tak se také
  stalo, že Astaron objevil v taroské knihovně mapu s vyznačenou cestou
  k hrobce Pěti nerozlučných. Spravil o objevu své přátele a spolu
  s nimi se vydal vyzvednout kouzelné meče.</p>
<p>Okamžik, kdy Astaron, Mtwango a Dnaj vstoupili do taroských
  katakomb, nebyl pro Arvedany šťastný. Na jihu právě padla první z pevností
  Ellionského knížectví pod silou desetitisícihlavé armády, v jejímž čele
  stáli Orist Zelený a Dhukh Grrel, dračí jezdec a skřetí hrdina. Oba velitelé
  v ruce třímali smrtící Ner-Tiriani, aby se nyní již bledý svit těchto mečů
  mohl také opájet vítězstvím nad svými bývalými pány. Blížil se soumrak Devíti
  knížectví. Když shořela citadela v dobyté pevnosti, Astaron právě nalezl
  vchod do hrobky, která ukrývala tři z Ner-Tiriani a vynesl je zpět na
  sluneční světlo. U vstupu do katakomb už čekal netrpělivý posel, aby oznámil
  knížeti temnou novinu. Astaron neváhal ani chvíli, shromáždil všechny muže znalé
  boje a požádal Dnaje a Mtwanga, aby přivedli do bitvy také svůj lid. Oba mu
  tehdy slíbili, že budou stát po jeho boku, až se střetnou se skřety.</p>
<p>Rozhodování elfů vedených Mtwangem bylo jednoduché. Vždyť sem
  přišli ze svého vzdáleného domova v Zemi klidu, aby se postavili rostoucí
  síle temnoty a obětovali pro to úctu a lásku svých vlastních příbuzných. Dnaj
  měl svou úlohu o poznání těžší. Pohané byli sice spojenci Arvedanů, ale žárlili
  na jejich moc a bohatství. Navíc síla skřetů se zdála být obrovská a nikdy není
  dobré stát na straně poražených. Nicméně se Dnajovi podařilo své soukmenovce
  přesvědčit, takže pohanský voj také vytáhl k Tarosu. Orist s Dhukh
  Grrelem mezitím sráželi do prachu další ellionská města a pevnosti. Za sebou
  zanechávali černou stopu spálenišť nasáklých lidskou krví.</p>
<p>V noci před osudnou bitvou navštívil Dnajův stan skřetí
  zvěd, posel od Orista. Bohové vědí, jak se dokázal proplést četnými hlídkami
  okolo tábora, ale očím lidí to zůstalo skryto. Nabídka, kterou Dnajovi
  předložil, byla příliš lákavá, než aby šla odmítnout. K jeho cti však musí
  být řečeno, že chvíli bojoval s vlastním prokletím, avšak zlatý závoj mu
  nakonec zastřel oči i srdce. Druhého dne se síly elfů, pohanů a Arvedanů spojily
  a v Tarosu vyčkávaly na příchod nepřítele. Dnaj začal rozvíjet svou lstivou síť,
  do níž se měli chytit všichni jeho spojenci. Jeho zvědi podstrčili elfům
  falešnou zprávu o tom, že se skřetí hordy rozdělily na menší skupiny a jsou nyní
  lehce zranitelní. Mtwango předal tuto zprávu Astaronovi, který se rozhodl pro
  okamžitý útok. „Nebe samo je nám nakloněno v tuto temnou hodinu a s pomocí
  bohů zvítězíme“, pronesl ke svým sešikovaným oddílům. „Nakonec se snad i
  ztracené Ner-Tiriani vrátí do našich rukou a jejich moc nás dovede ke konečnému
  vítězství.“</p>
<p>Orist Zelený už na své nepřátele čekal, ale většinu své
  armády ukryl v okolních lesích, aby past sklapla v ten správný okamžik.
  Astaronova armáda spolu s elfy a pohany jim vjela přímo do náruče a na
  povel mučivého zvuku skřetího rohu se okraje lesa zavlnily a odhalily skryté
  bojovníky. Jako přílivová vlna se skřeti, obři a trollové začali valit na
  bitevní pole, obloha potemněla pod křídly draků a na zemi i ve vzduchu se
  zaleskly ztracené Ner-Tiriani, jak zdravily své bratry. Na Astaronově tváři se
  objevilo nejprve překvapení a pak hořké poznání. Otočil se k Mtwangovi a
  s hlasem plným zloby mu vmetl do tváře obsah své podvedené duše: „Proklínám
  tě, přivandrovalče, proklínám i tvůj lid za zradu, kterou jsi dnes spáchal.
  Nikdo z vás nedojde klidu, dokud stonásobně neodčiní, co zde dnes způsobil.
  Nechť se zrak všech Sedmnácti bohů odvrátí od vás a od vašich dětí. Stanete se
  štvanci, lidmi bez domova, obklopeni jen jedem a nemocí. Nouze a nedostatek
  budou vašimi jedinými přáteli, smrt vaším denním chlebem. Umírat budete bez cti,
  nebude nikoho, kdo by pěl balady o vašich činech.“ Pak bodl svého koně do slabin
  a vjel do středu svých nepřátel.</p>
<p>Mtwangu kletba hluboce zasáhla, přestože nebyla opodstatněná.
  Hlavou mu proběhly události posledních několika let, odchod z rodné země,
  odloučení od svých příbuzných a cesta do Ellionského knížectví. Nyní viděl, že
  přívlastek temní, který jeho elfům přisoudil Wallakini, je jejich osudem. Bitva,
  nepřátelé i spojenci, vše pro něj ztratilo v jednom jediném okamžiku smysl.
  Pocit marnosti a ruka osudu stejně těžce dolehla na všechny elfy na bojišti.
  Mtwanga věnoval Astaronovi poslední pohled, zabodl svůj meč do prašné země,
  otočil se a prchl z bitvy. Spolu s ním utekli i ostatní elfové.
  Mtwangův meč se poté rozlomil pod nohama obrů a jeho části byly zadupány hluboko
  do hlíny.</p>
<p>Arvedané spolu s pohany statečně čelili mnohanásobné
  přesile, bylo však jasné, že zem na tomto bitevním poli bude jejich smrtelným
  ložem. Dnaj se snažil v bitvě držet v zadních řadách, aby
  v nepozorované chvíli zmizel, ale pološílení vojáci jej strhli s sebou
  a hnali přímo do středu skřetích řad. K nim Dnaj nikdy nedorazil, protože
  v půli cesty na jeho oddíl zaútočila letka draků, jejichž oheň strávil jej
  i jeho meč. Astaron mezitím rozséval smrt mezi nepřáteli s lehkostí a silou
  moru. Pod jeho ostřím skončila více jak desítka draků, na padesát obrů, dvakrát
  tolik trollů a nepočítaně skřetů. Jeho brnění se potřísnilo krví nepřátel tak,
  že stříbrný kov získal temně rudý nádech. Avšak ani brnění z derteonských
  kováren nedokázalo zabránit dračí krvi, aby prosákla jeho oděvem. Hustá krev
  draků se rozlila po celém jeho těle a jako velká zákeřná ruka z něj začala
  vymačkávat život. Astaronův meč chřadl s každým dalším úderem stejně jako
  jeho pán, až se nakonec při poslední ráně roztříštil na tisíce malých střepů,
  které se rozletěly do všech stran. Tělo ellionského knížete neměli skřeti
  příležitost zhanobit, neboť dračí krev ho zcela rozpustila.</p>
<p>Svůj konec nalezly v bitvě i zbylé dva Ner-Tiriani. Ten,
  jenž třímal Orist, se setkal s proslulým ohnivým štítem z Axary,
  kterým se kryl jeden z Astaronových kapitánů. Souboj dvou mocných artefaktů
  skončil mohutnou explozí, která Oristovi sežehla pravou polovinu těla. Jen dračí
  podstata jeho těla zabránila tomu, aby na místě zemřel. Nicméně od těch chvil
  získala jeho tvář krutý a zrůdný vzhled. Dhukh Grrelův meč vypadl svému pánu
  z ruky, když nalétával na arvedanský oddíl lučištníků. Přestože po něm po
  bitvě pátralo nespočet skřetů, nikdo z nich jej nenalezl. Dhukh Grrel tedy
  spolu s ostatními uvěřil, že byl zničen, a už ho dál nehledal. Těla
  arvedanů a pohanů pak naházeli skřeti na jednu hromadu a spálili. Na samém dně
  této mohyly zkázy shořel poslední z Pěti nerozlučných, aby tak naplnil
  vidění dávno zemřelého ellionského knížete.</p>
<p>Mnoho skvělých mužů padlo na taroských polích a jejich ženy
  je brzy následovaly na cestě k bráně smrti. Ellionské knížectví,
  nejskvělejší ze všech arvedanských panství na sever od Bílých hor, se zhroutilo
  pod Kharovými palcáty a meči. Byl to Rok porážky, neboť od této chvíle bylo
  jasné, že skřeti na Taře zvítězí. Vláda Khara Démona, Pána temnoty, se
  nezadržitelně blížila.</p>

<h3>O bitvě o Marellion</h3>
<p>V troskách města Gianfar jsme šťastnou náhodou nalezli
  toto torzo prastarého rukopisu. Pravděpodobně se jedná o fragment životopisu
  miraského knížete Artena. Autentickou formou (zřejmě perem osoby velmi blízké
  knížeti) jsou tu zachyceny poslední chvíle před odjezdem Artena na pomoc
  Gwydenskému knížectví, tedy okamžiky bezprostředně předcházející bitvě o
  Marellion. Pokusíme se vám teď zprostředkovat nejlépe zachovalou část textu, tak
  jak se nám ji podařilo přeložit z arvedanštiny.</p>
<div class="kusy-prekladu">
  <p>…Celým hradem se nesl jasný zvuk
    fanfár, které zde v Gianfaru většinou označovaly příjezd významného návštěvníka.
    Otevřenou západní branou města před okamžikem spěšně projela družina tří mužů na
    koních, její vůdce na majestátně vyhlížejícím stříbřitě grošovaném koni, vzápětí
    za ním dva muži jeho doprovodu, jeden z nich třímající zástavu Gwydenského
    knížectví. Slunce stálo vysoko na nebi a pomalu se blížilo k poledni.
  </p>
  <p>„Vaše Jasnosti!“ oznámil majordomus
    knížeti. „Směrem od západní brány přijíždí k hradu posel knížete Gothwyna,
    vládce Gwydenu. Podle zprávy strážců městských bran veze naléhavé poselství a
    žádá o slyšení. Mohu jej nechat uvést ihned po jeho příjezdu do hradu?“ Kníže
    Arten pomalu přikývl, „ukaž mu cestu do audienčního sálu.“ Po majordomově
    odchodu se zvedl, ale stále se v myšlenkách vracel k problému, který se snažil
    vyřešit již od rána. Zamyšleně se přesunul ze své pracovny do audienčního sálu a
    usedl na zlatými ornamenty bohatě zdobený trůn z mahagonového dřeva...
  </p>
  <p>Zvuk rázně otevíraných dveří vytrhl
    knížete ze zamyšlení. „To je ten posel, na kterého tady vlastně čekám,“ pousmál
    se Arten při pomyšlení na to, že se mu myšlenky opět rozutekly úplně jiným
    směrem. „Doufám, že to není způsobeno tím, že pomalu začínám stárnout,“ pomyslel
    si.
  </p>
  <p>Vstoupil statně vyhlížející muž se
    zeleným pláštěm povívajícím kolem ramen, doprovázen vlajkonošem a dalším
    vojákem. V ruce držel srolovaný a zapečetěný pergamen. Vůdce družiny
    předstoupil před knížete, zdvořile se uklonil a představil se. „Vaše Jasnosti,
    mé jméno je Firwan. Jsem kapitánem gwydenské Gardy a přijíždím s důležitým
    poselstvím od knížete Gothwyna, vládce...“ „To by stačilo, jeho tituly už znám,“
    přerušil jej Arten, „podej mi tu zprávu.“ Rozlomil pečeť ze zeleného vosku a
    začetl se do pergamenu.
  </p>
  <p>„<span class="prima-rec">Příteli Artene!</span>“ stálo na první řádce.
    „...naléhavě Tě prosím o pomoc. K našemu knížectví se blíží velká armáda skřetů
    pod vedením jednoho z drakolidí, Orista. Našim zvědům se podařilo zjistit,
    že jejich cílem se má tentokrát stát Marellion. V době, kdy budeš číst tento
    dopis, budou zhruba na hranicích Gwydenu, pokud jejich postup nebude rychlejší,
    než v současné době odhaduji (a doufám). Zbývají Ti tedy dva dny na přípravu
    armády, pokud chceš přijet včas a ne jen vyplašit hodující havrany. Seber
    veškerou sílu, kterou máš, a povolej i Rytíře. Jestliže totiž padne Marellion,
    sídelní město, z mého knížectví už nezbude nic, co by bylo třeba chránit. Nechal
    jsem poslat i pro jinou pomoc, ale Ty jsi jediný, o němž vím, že se na něj mohu
    spolehnout. <span class="prima-rec">Podepsán Gothwyn, vládce
    Gwydenského knížectví</span>.“
  </p>
  <p>Arten pomalu sroloval pergamen, na
    okamžik se zamyslel a pak se na Firwana tázavě podíval. „Nedošlo během cesty k
    neplánovanému zdržení?“ zeptal se ho. Muž jen odmítavě zavrtěl hlavou. „V tom
    případě děkuji za včasné doručení zprávy. Je skutečně nanejvýš důležitá. Můžete
    si teď jít odpočinout, jistě jste po takové cestě unaveni. Za hodinu pro vás
    budu mít odpověď. Komorníku, tito muži jsou našimi hosty,“ řekl kníže a pokynul
    družině k odchodu.
  </p>
  <p>„Tak přece jen budu moci splatit
    svůj starý dluh,“ pomyslel si Arten a na chvíli zavzpomínal na krásné okamžiky,
    které prožil s Gothwynem v mládí, když byli na gwydenském dvoře společně
    vychováváni, jako by byli bratry. Princ Gothwyn mu tehdy zachránil život, i když
    přitom riskoval svůj vlastní, a to jejich přátelství ještě utužilo. Od té doby
    se už ale dlouho neviděli, protože je odloučily jejich panovnické povinnosti.
    „Gothwyne, nemusíš se bát, přijedu co nejrychleji a v plné síle“, řekl si a
    vstal ze trůnu, aby mohl jít udělit pokyny na přípravu vojska.
  </p>
  <p>Dva dny na to při východu slunce,
    když se první sluneční paprsky zatřpytily na jarních lístcích buků, pěstovaných
    na nádvoří hradu, stála zde seřazená armáda. Přestože chvatné přípravy probíhaly
    pouze jeden a půl dne, byly u konce. Kníže teď s potěšením obhlížel nastoupené
    jednotky, avšak v jeho pohledu, kterým kontroloval vojáky, když kolem nich
    projížděl na svém bílém koni, bylo i něco jiného než radost. Jako by již teď
    tušil, že tato bitva nebude snadná. Postupně projel okolo velitele Rytířů,
    velitelů všech pluků armády a s každým prohodil několik slov, až se dostal
    na konec řady, kde seskočil z koně, protože zde stál sám Arlan, jeho jediný
    potomek, s nímž se nyní musel rozloučit.
  </p>
  <p>„<span class="prima-rec">Arlane, můj synu!</span>“ promluvil k němu,
    „musíš zůstat tady v Gianfaru, i když jsi tolik chtěl jet se mnou. Ty,
    korunní princ, budeš nejlepším správcem Miraského knížectví a lidu, zatímco budu
    pryč. Protože v této bitvě půjde knížeti Gothwynovi o všechno a já jsem mu
    zavázán, nemohu zde nechat tolik vojáků, kolik bych si přál a kolik by bylo
    zapotřebí. Zůstane ti ne víc než tři tucty vojáků z hradní posádky. A kdybych
    snad v bitvě padl (i když se modlím, aby se to nestalo), ty se staneš
    miraským knížetem a v tom případě tvé jednotky zde posílí alespoň ti,
    kterým se podaří vrátit z bitvy. To je všechno, co jsem ti chtěl říct. Věř
    mi, že bych měl velice rád pro tebe příjemnější zprávy, ale taková je
    skutečnost.“ Arlan svého otce krátce objal a pak mu odpověděl. „Vím, že to pro
    tebe nebylo lehké, ale snad ses rozhodl správně. Budu se snažit být Mirasu
    dobrým správcem. Bůh s tebou.“ Po rozloučení nasedl kníže zpět na svého koně a
    zavelel k odjezdu. Miraská armáda se dala do pohybu…
  </p>
</div>
<p>Zde
  rukopis končí a budeme muset dále pokračovat z jiných dostupných pramenů,
  které již nejsou tak podrobné a bezprostřední. Armáda Miraského knížectví
  dorazila do Marellionu na poslední chvíli. Předsunuté síly ve hvozdech na
  hranicích říše dokázaly přibrzdit postup Orista Zeleného a jeho sil směrem
  k hlavnímu městu jen natolik, než stačily dorazit posily z východu.
  Skřeti prorazili obranu a nezadržitelně se hrnuli po široké arvedanské cestě
  vedoucí z Kolmaru, až kníže Gothwyn litoval, že ji kdysi sám pomáhal
  budovat.</p>
<p>Veškeré
  síly obou knížectví, Gothwynovo i Artenovo vojsko, se pak soustředily
  k obraně Marellionu. Orist s pomocí zaklínadel nevídané síly překonal
  stržený most přes řeku Gwyden a před sídelním městem se srazila ohromná vojska.
  V této bitvě bylo prolito mnoho krve na obou stranách, ale přesila skřetů
  se ukázala být neporazitelnou. Ve vzájemném souboji s Oristem padl Gothwyn
  Gwydenský. Pak se se zeleným drakočlověkem utkal miraský kníže Arten a smrt
  svého přítele se mu podařilo pomstít, i když i on sám při tom padl. Avšak skřety
  ztráta jejich hlavního velitele nezastavila a podařilo se jim dotáhnout bitvu až
  do jejího (pro Arvedany hořkého) konce. Gothwynova touha zachránit nádherný
  Marellion před vypleněním se ale přece jen vyplnila. Právě když se vítězové
  chystali vzít si svou kořist po vyhrané bitvě, stalo se něco, co nikdo předtím
  neviděl. Mrtvá těla obránců ožila. Povstali ze země, vzali zpět do rukou své
  meče a štíty a jakoby ovládáni nějakou jinou silou se začali sápat na hrůzou
  zkamenělé skřety. Těch se najednou zmocnila panika, nechali všechno ležet na
  svých místech a uprchli z Gwydenského lesa pryč. Ještě velice dlouho potom
  se tam neodvažovali vkročit.</p>
<p>Takto
  skončilo Gwydenské knížectví… a ani Miraské nemělo o mnoho delší trvání.
  Vylidněnou zemi, z níž odjeli všichni bojovníci a spravoval ji Artenův syn
  Arlan, stihla obrovská morová rána. Tehdy vymřela většina obyvatel včetně
  knížecí rodiny. Tato pohroma se spojila dohromady s tím, že kníže ani žádný
  z jeho mužů se z bitvy o Marellion nevrátili, a z divukrásného
  Gianfaru se tak stalo město duchů. Lidé, kteří to všechno přežili, se
  z této rány nikdy nevzpamatovali a doposud žijí roztroušení v několika
  zchátralých vesnicích v zemi, které se teď říká Arrvea.</p>

<h3>O Velkém zemětřesení</h3>
<p>Byla to pohnutá doba. Devět knížectví leželo v troskách u
  nohou Khara Démona, skřetí hordy s drakolidmi v čele drtily poslední
  hraniční města, všude vládl neuvěřitelný chaos, strach a panika. Zbytky
  Arvedanů, ti, které nestačili skřeti obklíčit, prchali na sever do divošské
  džungle, aby se za každou cenu skryli před krutým nepřítelem. Ostatní bránili
  poslední pevnosti a tvořili malé odbojné skupinky přepadající skřetí oddíly ze
  zálohy. Nejvíce naděje měli ti, kterým se podařilo odejít do Silviandu, ještě
  než byl opuštěn. Odtud vyjelo nespočet lodí na širý oceán, hledat nová místa k
  životu, bez černého skřetího moru a prokletého Khara Démona.</p>
<p>Pevnost těla a nezdolnost ducha, jež Arvedanům umožnila celá
  tisíciletí bránit se Kharovi, však nemohla jen tak vyhasnout a zmizet v bouři
  nových časů. Skupinky uprchlíků v džungli se začaly spojovat a společně lépe
  odolávaly útokům divochů bojujících primitivními zbraněmi, ale také otrávenými
  šípy a šipkami. Do čela nejpočetnější skupiny Arvedanů se postavila Narian,
  dcera posledního torenského knížete, a rozhodla se projít džunglí na sever přes
  Pásové hory, do země elfů. Skřeti mezitím pořádali lovy na roztroušené
  uprchlíky, mnoho otroků se plahočilo na jih, aby tu pro Khara dřeli do úmoru.
  Jistě by se byl útěk Narian a jejích lidí zdařil, kdyby je jeden ze zlých draků
  nespatřil v okamžiku, když se brodili přes řeku, která byla později nazvána
  Řekou neštěstí. Khar do té doby netušil, že se tak velkému množství Arvedanů
  podařilo utéci před jeho legiemi. Vyslal proto všechny své síly, které dlely
  blízko džungle, aby rozdrtily tyto zbytky arvedanského národa.</p>
<p>Začal závod o čas. Skřeti postupovali daleko rychleji než
  Arvedané, jejich vůdci je vybičovali k vražednému tempu a ti, kteří mu
  nestačili, umírali vyčerpáním nebo s otrávenou šipkou v zádech uprostřed
  zeleného pekla džungle. Vzdálenost mezi lovcem a kořistí se neustále zmenšovala,
  přes všechny falešné stopy nastražené Narian a zastírací a zahlazovací kouzla
  jejích čarodějů. Po skončení namáhavého přechodu průsmykem v Pásových
  horách, nepříliš daleko od severního okraje džungle, se Arvedané zastavili,
  zcela vyčerpáni úděsným útěkem a neustálým napětím. Sice byli na druhé straně
  hor, ale nemohli už ani o krok dál. Štvaná zvěř byla na konci sil a lovec
  spěchal, aby jí zasadil smrtící ránu. V ten čas svolala Narian všechny kněží a
  čaroděje ve své skupině a dlouho s nimi hovořila. Když se rozcházeli, jejich
  tváře byly bledé hrůzou, ale v očích se zračilo odhodlání šílenců.</p>
<p>Narian se rozhodla uvolnit ničivé síly země, vody, ohně a
  vzduchu, a povolat na pomoc samotné bohy. Všichni z Arvedanů, kdož vládli
  magickou mocí, se stali součástí zaklínadla, největšího od dob pádu Císařství. K
  pevným slovům pronášeným Narian se připojil několikasethlasý chór, který
  postupně sílil a sílil, až duněl celým okolním krajem. Zbytek Arvedanů
  v tiché modlitbě vzýval Sedmnáct bohů, aby jim pomohli v této černé hodině
  a zachránili je ze spárů strašlivé smrti. Zaklínadlo rezonovalo krajem, zvěř
  prchala v panické hrůze pryč a listí stromů šumělo tichou, ale intenzívní píseň
  zatracení. Nad krajem mezi Arvedany a skřety se začala stahovat temná a mohutná
  mračna, vítr kvílel v zuřivé agónii a zdálky doléhalo mohutné dunění mořského
  příboje. Blesky bily do země a pálily v ní cejchy zmaru a země samotná se
  v tichém, ale o to strašlivějším hněvu otřásala a rvala na kusy. Arvedané
  padali k zemi sraženi nepředstavitelnou silou, zaklínadlo zaniklo v
  ohlušujícím skučení vichru a dunění hromu. Do vznikajících trhlin se dralo kdysi
  tak vzdálené moře a přijímalo do svých chladných hlubin vše, co nemělo tolik
  štěstí, aby se udrželo na povrchu asterionském. Draky srážely jasně modré blesky
  k zemi, chodby Podzemní říše se trhaly a plnila je slaná voda. Samotné kořeny
  hor se otřásaly a propadaly do zemských útrob, neochvějné a pevné už statisíce
  let.</p>
<p>A náhle všude zavládl klid. Obloha se jakoby zázrakem
  vyjasnila, země se přestala třást a zbídačelí lidé slyšeli šumění nového moře,
  které jim teď omývalo jejich zemdlená těla. Druhý břeh nešlo zrakem spatřit,
  skřetí nebezpečí bylo zažehnáno. Ale za jakou cenu? Narian spálil blesk, mnohé
  pohltilo moře nebo země a na místě dřívějších Pásových hor se teď rozléval
  oceán. Trosky kdysi tak mocného a hrdého národa stály a dívaly se do neklidných
  vln, jako by tam hledaly svou budoucnost. Všem bylo jasné jen jediné. Skřeti
  jsou nyní daleko, ale nezmizeli úplně. Vrátí se a oni musí být připraveni.
  Postupně se jeden po druhém otáčeli k moři zády a pokračovali ve své pouti
  na sever.</p>

<h3>O Třech čarodějích</h3>
<p>Zrod Tří čarodějů, patrně nejmocnější síly na straně dobra
  v novější historii, má na svědomí Eldebranská vládnoucí rada. Konflikt se
  skřety hrozil úplnou porážkou Eldebranu a tradiční prostředky proti nepřátelským
  hordám, drakolidem a drakům už nedostačovaly. Z řad elfů, lidí a Arvedanů
  byli tedy vybráni nejschopnější čarodějové, aby oživili a znovuobjevili základy
  magie, ze které se po Velkém zemětřesení stalo napůl umění a napůl šarlatánství.
  Přestože výběr čarodějů byl proveden vládnoucí radou, vyvolené již někdo určil
  dlouho předtím. To bohové si vybrali své hrdiny, kterým se bude říkat Tři
  čarodějové, a Finwalur jim ve snu přinesl Oko rozbřesku, nádherný třpytivý
  diamant na stříbrném řetízku, předmět nesmírné ceny i moci a důkaz boží přízně.
  Tento artefakt dostali elf Roen, člověk Vieen, později též zvaný Nešťastný a
  Arvedan Aldil Krásný.</p>
<p>V představách vládců Eldebranu byli Tři čarodějové jakýmsi
  nástrojem jejich moci. Brzy však přišli na to, že činy čarodějů jsou ovládány
  zcela jinou a daleko mocnější silou. Snad jen v začátcích, při několika
  útocích na skřetí pozice, se Tři čarodějové nechali řídit Eldebranskou vládnoucí
  radou. V pozdějších bitvách se objevovali již čistě z vlastní vůle a
  pozvolna převzali kontrolu nad vývojem války proti skřetům. Nebylo výjimkou, že
  uprostřed noci vjel jeden ze Tří čarodějů do opevněného hradu, zburcoval místní
  posádku a v jejím čele zaútočil na nepřátelské pozice v nestřeženou
  chvíli z nečekané strany nebo celá trojice dementovala příkazy
  eldebranského velení a změnila rozkazy pochodujícím armádám. Eldebranským
  vládcům unikala moc stejně jako voda ze sevřené pěsti a stěhovala se ke Třem
  čarodějům. Prostý lid viděl ve Třech čarodějích své zachránce, kteří je zbaví
  skřetího moru, ovšem mocní v Eldebranu v nich spatřovali konkurenty, a
  tudíž hrozbu. Mnozí baroni a vikomti se přidávali na stranu skřetů a tato
  proradná politika měla v budoucnu přivodit Asterionu mnohem větší zlo, než
  si lidé do té doby dokázali představit.</p>
<p>Když se skřeti na chvíli stáhli do svých dobytých držav,
  využili Tři čarodějové tento čas k výstavbě svého sídla. Na severu
  Almendoru vybudovali velké město Amir, skvost mezi všemi městy světa, stavbu tak
  spletitou a podivnou, že každý nezvaný host, který vstoupil do jejích zdí, už
  nikdy nevyšel ven. Poprvé od dob trpasličích struktur postavených v Bílých
  horách se objevilo architektonické dílo, jež pouhou svou polohou a tvarem zdí,
  chodeb, ulic či věží, působilo kouzly na sebe samo a všechny věci a lidi
  uvnitř. Jednou z magických vymožeností Amiru byly dimenzionální brány
  umožňující putovat do blízkých i vzdálených částí Stínového a Vnějšího světa za
  tajemstvím magické energie a podstaty kouzel. V Amiru se také snadno dalo
  hovořit se Sedmnácti bohy a někteří z nich tu i nějakou dobu pobývali.
</p>
<p>Tři čarodějové, zabráni do stavby Amiru, nepostřehli intriky
  některých knížat a baronů a nezaznamenali silné rozvracečské tendence uvnitř
  eldebranské vládnoucí říše. Než mohli jakkoliv zasáhnout, proměnil se mocný a
  jednotný Eldebran ve stovku státečků, krátkozrakých ve své nadutosti
  k nebezpečí ze strany skřetů. Kharovi velitelé zavětřili svou příležitost,
  kterou jim poskytla nesvornost nepřátel. Skřetí píky a šavle se opět začaly
  ježit na lendorských polích, aby jeden po druhém pohltily části bývalého
  Eldebranu. Zde už přestalo stačit charisma Tří čarodějů, a proto musela na řadu
  přijít magie. Tak vznikly Malé a Velké runy Tří čarodějů, jež dodnes zdobí
  množství zbraní a zbrojí ve Čtyřech královstvích.</p>
<p>V Malých runách se skrývala moc posílit výzbroj a
  výstroj lidských, arvedanských a elfích bojovníků, aby mohli čelit přesile
  skřetů a jejich služebníků. Jejich tajemství prozradili Tři čarodějové mnoha
  věrným kouzelníkům a alchymistům. Ovšem Velké runy nebo též Runy poslání
  dokázaly mnohem víc. Ten, kdo byl jednou z nich poznamenán, musel vykonat
  svěřený úkol bez ohledu na své smýšlení, přesvědčení, libost či nelibost. Proto
  se v té době objevilo tolik hrdinných vůdců, lidí připravených obětovat
  sebe sama pro záchranu ostatních, neúnavných poslů a ve víře neoblomných kněží.
  Příklad jednotlivců strhl celé davy, až žila celá země bojem proti nepříteli.
  Postup skřetů se na mnoha místech zastavil u hradeb předtím tak snadno
  dobývaných hradů a měst, stejně jako se hučící příboj tříští o neochvějné útesy
  skal.</p>
<p>Čas běžel dál, hranice skřetích držav se víceméně neměnila
  několik desítek let. Vrstevníci Tří čarodějů již dávno zemřeli stářím, na
  samotných čarodějích však tíha času vůbec nebyla poznat. Kharovi vojevůdci
  čekali a modlili se ke svému pánu za smrt svých největších protivníků, ta však
  stále nepřicházela. Ale všechny pokusy s kouzly, runami a magií vyžadovaly
  velké úsilí a vypětí těla i ducha. Kde tedy byla skryta síla Tří čarodějů?
  Skřetí stopaři pátrali po tomto velkém tajemství dlouhé roky, až nakonec nalezli
  odpověď za zdmi samotného Amiru. Při jeho výstavbě se čarodějové rozhodli změnit
  tok magické energie a usměrnit ji do jednoho místa, do amirské citadely. Vznikla
  tak fontána s živou vodou neboli Bělozdroj. Ovšem magická energie se nerodí
  a nelze ji vytvořit z ničeho. Proto se na několika místech na Asterionu
  objevily prameny neproniknutelně černé vody zvané Černozdroj. Voda
  z Bělozdroje, průzračně čirá a lahodné chuti, dokáže dodávat životodárné
  síly, kdežto Černozdroj je vysává. Po pádu Amiru se pramen Bělozdroje ztratil
  neznámo kam a stal se cílem mnoha výprav a nadějí stárnoucích králů.</p>
<p>Snad to bylo únavou staletími, snad je na vině nějaké temné
  kouzlo skřetích šamanů, jisté však je, že bdělost Tří čarodějů byla ukolébána.
  Hraniční státečky jeden po druhém upadaly do skřetích tenat, Velké runy vybledly
  a bylo čím dál méně jejich nositelů. Tajemství Malých run ovládli skřetí
  čarodějové, a tak se i poslední výhoda lidí rozplynula jako dým
  z dohasínajícího ohně. Když se Tři čarodějové konečně vzpamatovali
  z letargie, bylo již pozdě. Sevřené šiky divokých válečníků se valily pod
  vedením skřetích kapitánů nezadržitelně do srdce bývalého Eldebranu. Lidé na
  dobytém území si pomalu začali zvykat na nové vládce a bohy, šlechta přísahala
  věrnost Kharu Démonovi a drakolidem.</p>
<p>Někdy v té době se začal rodit ve Vieenově hlavě zoufalý
  a nebezpečný plán. Na svých cestách Stínovým světem poznal, jak velkou moc má
  smrt nad živými a jak se jí většina lidí ale i skřetů zoufale bojí. Rozhodl se
  využít tento strach a vytvořil první kostlivce, zombie, ghúly a mumie. Skupinky
  nemrtvých vstoupily do země živých a začaly pustošit a ničit vše živé. Zprvu je
  Vieen držel na uzdě a jejich útoky řídil, postupně však moc nad nimi převzaly
  zlé duše zemřelých, dlící ve Stínovém světě. Se skutky děsu a násilí se objevily
  myšlenkové bytosti – přízraky, spektry a fexti. Nakonec přilákali nemrtví
  nejstrašnější duchy, kteří napadali mysl živých lidí a zmocňovali se jejich
  těla. Povrch Asterionu byl poskvrněn prokletými šlépějemi upírů. Sám Vieen po
  dlouhém a urputném boji podlehl tlaku svých výtvorů a aby si nad nimi udržel
  moc, stal se králem upírů. Nemrtví pak dlouho bojovali se skřety i lidmi a
  vlastně od té doby z historie nezmizeli.</p>
<p>Jak paradoxní to byla situace, když nemrtví, kteří zachránili
  lidi před úplnou porážkou za strany skřetů, se zároveň měli stát také jejich
  katy. Hordy nemrtvých ničily vše živé, skřety, lidi, elfy i trpaslíky. Všude,
  kam vstoupily, zůstával jen pach hniloby a rozhostilo se mrtvolné ticho. A tak
  se přihodila věc dosud nevídaná. Potomci Arvedanů se spojili se skřety, aby
  společnými silami sprovodili ze světa ta bohy urážející stvoření. Také Aldil a
  Roen hořce litovali činu svého druha a všemožně se snažili odčinit, co způsobil.
  Když došlo k bitvě na Pláních děsu, stáli v první řadě a na tvářích
  měli odhodlání mstitelů. Vznešené písně Arvedenů spolu s divokými skladbami
  elfů podbarvoval temný a dunivý chór skřetích hlasů. Nemrtví nezpívali,
  neprovolávali válečné pokřiky, nevřeštěli. Jen šli stále vpřed a zabíjeli.
  Většina nemrtvých našla svůj věčný odpočinek v tomto boji, ovšem úplně se
  vymýtit nekromancii a nemrtvé nepodařilo. Naneštěstí se zachovalo několik opisů
  Vieenova spisu „Nekromantova kniha kouzel“, v níž dodnes listují hlupáci
  z řad kouzelnických nedouků, toužících po moci za každou cenu.</p>
<p>Doba Tří čarodějů se pomalu začala naplňovat. Jejich
  majestátné siluety se objevovaly stále řidčeji, Vieen zmizel úplně. Naposledy
  byli Aldil a Roen viděni při Bitvě krvavých plání. Amir byl už dlouhá léta
  vypleněn nemrtvými a zničen, Bělozdroj se ztratil neznámo kam a nový hrdina
  Thalion sjednocoval rozpadlou Eldebranskou říši. Když se Thalion vrhl do bitvy a
  začala krutá řež se skřety, na Železném pahorku se náhle zjevily dvě zářící
  siluety a jeden temný, všepohlcující stín. Znovu, jako v dávných dobách, se
  blesky Tří čarodějů spojily a rozsévaly smrt v řadách nepřátel. Vieen
  Nešťastný přišel dokonat spolu s Aldilem a Roenem úkol, pro který byli bohy
  vybráni. Mnoho vojáků, co v této bitvě bojovalo, pak vyprávělo ostatním, že
  když do bitvy vstoupili Tři čarodějové, skřeti si vráželi do těl svá vlastní
  ostří a proklínali přitom Khara Démona.</p>
<p>Od té doby se už na Lendoru Aldil a Roen neukázali, neboť
  jejich další osud byl spjat s městem Axara, ležícím ve skrytém údolí
  v jižní části Tisíce jeskyní. Také Vieen odešel na Taru, aby usedl na trůn
  z kostí v umrlčím království, ležícím jižně od Bílých hor.</p>

<h3>O skutcích trpaslíků</h3>
<p>Už v dobách, kdy o Arvedanech na Asterionu nikdo
  neslyšel a elfové a lidé byli jen divochy, měli trpaslíci hluboko pod zemí své
  vlastní velké a silné království. Očišťovali chodby a sály Podzemní říše od
  temných a zlých tvorů, vytrhávali z lůna země drahokamy nevídané krásy a
  ceny, aby je přetvořili v ještě nádhernější a cennější šperky a budovali
  nové tunely a komnaty, magické brány a pasti, až bylo jejich království jednou
  nepředstavitelně obrovskou, nedobytnou pevností. Přestože jejich oči nikdy
  nespatřily slunce, toužily jejich duše po světlu, které by probudilo záři
  skrytou v diamantech a vybarvilo kouty sálů a komnat jinak tmou zastřeného
  království. Dlouhá staletí přemýšleli nejmoudřejší z nich, až konečně
  Bhogar Mudrc objevil <span class=zdurazneny>kamenné slunce.</span> magickou lucernu
  zářící slunečním světlem. Nový svět, který se trpaslíkům vynořil před očima, je
  natolik ohromil, že dlouhé měsíce jen procházeli všemožnými místy Podzemní říše
  a s posvátnou úctou a tichým úžasem pozorovali věci kolem sebe.</p>
<p>Pak se život pomalu začal vracet do starých kolejí a dlouhá
  léta se neudálo nic neobvyklého. Až za vlády Finguwara III. zaznamenalo
  trpasličí království nebývalý nápor barbarských tvorů na svých hranicích.
  Potyčky byly stále častější a útočily početnější skupiny než jindy. Nakonec se
  osamocené útoky slily v jednotnou invazi vedenou gobliním náčelníkem Drrkh
  Laegou, který pod svým praporem sjednotil většinu z národů žijících
  v sousedství trpasličího království. Jejich cílem nebylo zničit trpaslíky,
  ale získat kamenné slunce a to jediným známým (pro barbarské národy Podzemní
  říše) způsobem – bojem. <span class=zdurazneny>Válka o světlo.</span>začala.</p>
<p>Trpaslíci, přestože měli již značné zkušenosti z menších
  potyček, postupně podléhali sílícímu tlaku spojených armád barbarských národů.
  Aby přežili, jejich horníci museli nalézt kovy lepších vlastností než doposud
  znali a jejich kováři museli vymyslet nové způsoby jejich zpracování a vyrobit
  pevnější a ostřejší válečné sekery. Tak byl objeven lintir a později i garen,
  který se získával přímo z jádra činných sopek. Trpasličí kovářští mistři
  zdokonalili své umění a vyrobili zbraně s ostřím, jež pronikne i tou
  nejpevnější kůží či brněním, a vymysleli pro své bojovníky zvláštní ochranný
  oděv složený z tisíců malých kroužků navzájem spolu spojených do tvaru
  vesty nebo košile, vyrobili první kroužkovou zbroj. Teď se poměr sil zvrátil
  zpět na stranu trpaslíků a Válka o světlo brzy skončila. Nicméně barbarským
  národům se podařilo ukořistit několik desítek kamenných sluncí a některé
  z nich je později dokázaly sami vyrobit.</p>
<p>Válka o světlo přinesla mnoho změn do života trpaslíků. Kromě
  objevu nových kovů a způsobů výroby zbraní začali také podnikat výpravy za
  hranice svého království, aby zjistili, jaké divy se tam nacházejí a jací
  tvorové tam žijí. Trpaslíci našli mezi národy Podzemní říše první spojence,
  objevili nové drahokamy a naleziště kovů a založili několik dalších království,
  která chodbami propojili s tím původním. Výpravy pronikaly stále blíže
  k povrchu, až konečně první z trpaslíků vyšel z hlubin země a
  stanul v Bílých horách. Když poprvé spatřili trpaslíci slunce, skutečné
  žhnoucí jasné slunce, na jejich tvářích se objevily slzy. Velitel výpravy Dalm
  I. byl natolik ohromen nádherou krajiny na povrchu Asterionu, že se rozhodl zde
  zůstat. Poslal dolů do království zprávu o svém objevu a začal psát novodobé
  dějiny trpaslíků. Bylo to roku 1213 Starého letopočtu a Arvedané vedli už druhou
  válku s Kharem Démonem. Mnoho trpaslíků se tehdy rozhodlo odejít na povrch
  Asterionu.</p>
<p>Začátek života trpaslíků na povrchu Asterionu byl velmi
  hořký. Dostali se přímo doprostřed intrik mezi Arvedany, byli několikrát zrazeni
  a zneužiti ze strany Khara Démona k jeho podlým cílům. To vedlo
  k jejich odchodu vysoko do hor, kde by byli co nejdále od ostatních ras.
  Začali zlepšovat své stavitelské dovednosti a jejich sídla byla čím dál častěji
  budována z kamenů pod širým nebem, spíše než tesána do úbočí hor. Pod
  jejich rukama vznikaly pravé architektonické skvosty a čím dál více jejich
  staveb získávalo také magický význam. V těchto dobách odloučení od
  ostatních ras i od svého národa žijícího v Podzemní říši trpaslíci
  vymysleli umění, jímž propůjčili předmětům vlastnosti jinak neslýchané – vznikly
  trpasličí runy. Svou precizností tvarů, složitostí kresby a různorodostí zdaleka
  předčily arvedanské runy a runy Tří čarodějů byly oproti nim dětské čmáranice.
  Každý trpaslík uměl rýt alespoň několik z těchto magických znaků a učil je
  své potomky. Válka mezi Arvedany a Kharem Démonem mezitím skončila a trpaslíci
  začali opatrně navazovat nové kontakty s okolními národy, neboť vzpomínka
  na dávné křivdy v jejich myslích ještě docela nevybledla.</p>
<p>Trpasličí království v Bílých horách se mezi druhou a
  třetí válkou s Kharem Démonem pyšnilo nejpevnějšími hrady a nedobytnými
  městy, chráněné mnoha mocnými runami. Také bohatství, kterým trpaslíci oplývali,
  bylo nesmírné a s cennostmi umístěnými v pokladnici Dergherenu se mohl
  rovnat snad jen císařský poklad v Aureanu. Bylo uzavřeno spojenectví mezi
  trpaslíky a arvedanským Císařstvím, Khar Démon byl dlouhá léta mrtev a jeho
  obraz duše bezpečně zapečetěn a ukryt. V těch dobách se zdálo, že zhola nic
  nemůže narušit mír, který v jižní části dnešní Tary zavládl.</p>
<p>Přišly ale záškodnické útoky armád Kharových kapitánů a
  Arvedané v ohromných počtech utíkali průsmyky Bílých hor. Trpaslíci se
  zájmem a účastí poslouchali historky uprchlíků o zvěrstvech, hladomoru a
  nepředstavitelných hrůzách, které se odehrávaly na jihu. Vyslali na pomoc
  Císařství tři legie svých nejlepších bojovníků, z nichž se však domů
  vrátily stěží tři desítky mužů. Z jejich vyprávění vyplynulo, že
  z Císařství zůstaly pouze trosky, nad nimiž se triumfálně vznášeli zlí
  draci a jehož půda byla zcela znečištěna morem skřetů. Trpasličí království se
  tím stalo nejjižnější výspou civilizace, dál na jih se táhla jen barbarská
  pustina. A tak jim nezbylo než čekat, až Kharova vojska vstoupí do jejich
  země.</p>
<p>Střet se skřety byl náhlý a nebývale prudký. Armády nepřítele
  udeřily na několika místech najednou a přesto byly nebývale početné. Menší
  trpasličí města postupně kapitulovala a drakolidé hodlali spojit své armády před
  Dergherenem a zde zasadit trpasličímu království smrtící úder. Tehdejší
  trpasličí král Derhelm V. se rozhodl spojení armád předejít a vytáhl se všemi
  bojeschopnými muži vstříc nepříteli. Ke střetu došlo na širokém kopci, dnes
  zvaném Derhelmův vrch, a trpaslíci zde napadli dvě armády Khara Démona vedené
  Murtisem Šedým. Boj trval jeden den a jednu noc a tráva na Derhelmově vrchu byla
  na mnoha místech rudá. Za soumraku padl k zemi mrtev Murtis Šedý a skřeti
  začínali ochabovat. Zbylé Kharovy armády však přispěchaly na pomoc již téměř
  poraženému vojsku a krvavá řež se rozpoutala nanovo. Unavení trpaslíci byli
  nuceni znovu pozvednout své sekery a meče, znovu zabíjet zrůdného nepřítele.
  Ráno příštího dne už nebyl žádný živý trpaslík na bitevním poli. Jen nemnozí
  utekli z boje, a to jen proto, aby varovali své příbuzné v dosud
  nedobytých městech. Spolu pak prchali na sever, pryč z této prokleté země.
  Mnoho z přeživších zatoužilo po starém domově v Podzemní říši, ale
  všechny známé vchody do ní teď ležely na území skřetů. Tak skončilo království
  v Bílých horách, které se zdálo být neporazitelné.</p>
<p>Na své cestě na sever postavili několik měst, z nichž
  patrně největšího věhlasu dosáhl Grumar, ale s postupem času, jak vojska
  Khara Démona ničila jedno arvedanské knížectví za druhým, opouštěli je a prchali
  dál. Útěk trpaslíků se zastavil až v Obřích horách, v srdci dnešního
  Lendoru. Zde využili své dřívější zkušenosti při budování patrně největšího
  stavitelského díla na povrchu Asterionu. Většina trpaslíků z Obřích hor
  žila a dosud žije ve městech na úbočích hor, obehnaných několika pásy hradeb,
  která jsou vzájemně spojena podzemními chodbami, aby bylo možné sem přivést
  čerstvé posily nebo město spěšně opustit.</p>
<p>Při stavbě měst a později při těžbě železa a jeho zpracování
  potřebovali trpaslíci dřevo. Na sever od Obřích hor roste velmi rozsáhlý, divoký
  a hustý les, obývaný odpradávna národem elfů. A právě zde káceli trpaslíci
  stromy pro své kovářské pece a dostali se tím do konfliktu, který se pak táhl po
  několik set let. Elfové jsou velmi citliví k zemi, v níž žijí, a
  trpaslíci se k ní z jejich pohledu chovali velmi neuctivě, ba co víc,
  oni ji přímo znásilnili. Trpasličí dřevorubci se začali důvěrně seznamovat
  s elfími šípy a mnohým byla tato seznámení osudná. Menší konflikty postupně
  přerostly v otevřenou válku, v níž obě strany podnikaly výpady hluboko
  na území nepřítele. Pozdější generace už ani příliš nechápaly, proč je tato
  nesmyslná a malicherná válka vedena, vedla je jen nenávist a zloba
  k nepřátelům, kterou jim předali jejich otcové. Teprve Velké zemětřesení
  dokázalo na několik let přerušit toto vraždění, ovšem jen proto, že obě strany
  utrpěly zemětřesením značné škody na majetku i životech. Po třiceti letech se
  plamen sváru rozhořel opět naplno.</p>
<p>Patrně by konflikt trval do dnešních dnů, kdyby se mezi elfy
  nenarodil Tangara, bratr Roena, jednoho ze Tří čarodějů. Dlouho pátral po
  příčinách starého sporu mezi elfy a trpaslíky, než mu jeden starý veterán
  povyprávěl příběh války od samého začátku, kdy započalo kácení elfích lesů.
  Tangara tedy začal vyjednávat s důležitými muži na obou stranách a postupně
  je začal přesvědčovat o prospěšnosti míru a spolupráce mezi jeho národem a
  trpaslíky. Nemožné se nakonec podařilo a uzavřený smír, stvrzený posvátným
  slibem a rituálem za přítomnosti bohů, dosud nebyl porušen. Vypráví se, že tento
  vpravdě heroický výkon nebyl jen výsledkem Tangarovy výřečnosti a diplomatického
  myšlení, ale velkou měrou také přívěškem popsaným runami, který mu daroval jeho
  bratr. Nicméně Tangara je dodnes ctěn a uchováván v paměti mnohých elfů a
  trpaslíků.</p>
<p>Další z příběhů trpaslíků, jimiž se nesmazatelně zapsali
  do historie Asterionu, lze již nalézt v učených knihách historiků Čtyř
  království a případné zájemce odkazujeme na tyto prameny. Zvlášť výborná je
  Historie sekery a kladiva od Dětmara Sornika z Rangaroke.</p>

<h2>Novější historie</h2>
<div class="quote">
  <div class="content">
    Dle spisu <strong>„Dějeprava zemí Lendoru, obzvláště zaobírající se Tary osídlováním“</strong> původem od Leily
    z Boševalu, dvorní kronikářky krále Riodena a profesorky věd historických na boševalské Univerzitě.
  </div>
</div>

<h3>Po Velkém zemětřesení</h3>
<p>Ještě před roztržením jednotného kontinentu na dvě části žilo
  v jeho severní oblasti kromě elfího a trpasličího lidu mnoho lidských
  kmenů. Těmto kmenům říkáme pohanské<a href="#_ftn1" class="detail-v-zapati">1</a>,
  protože ve srovnání s Arvedany byli na primitivním stupni vývoje snad po
  všech stránkách včetně náboženské. Jako odlišný pojem rozeznáváme barbary,
  národ, který se svou tělesnou konstitucí v průběhu staletí od společných
  předků odlišil a nyní je označován za samostatnou rasu.</p>
<p>Tito pohané se od Arvedanů sídlících dále na jihu lišili
  v mnoha ohledech. Na první pohled bylo možno rozpoznat pohana podle bledší
  barvy kůže, způsobené nedostatkem slunečního svitu a jak tvrdí staré císařské
  kroniky, podle ne tak vznešeného držení těla, které bylo typické pro Arvedany.
  Avšak daleko kardinálnější rozdíly se jevily v uspořádání společnosti.
  Pohané nikdy nezaložili jednotnou říši tak, jako jejich vyspělejší jižní
  sousedé, což jim rovněž znemožnilo dosáhnout tak rozsáhlého pokroku ve vědě i
  magii. Díky athorským obchodníkům dostali příležitost obdivovat se arvedanským
  úspěchům a vzhlíželi k jižním říším se směsicí úcty a závisti.</p>
<p>Proto byly zbytky přeživších uprchlíků<a
    href="#_ftn2"
>2</a>
  ze zničených Devíti knížectví přijaty na Lendoru různým způsobem. Část
  z nich si díky své převaze téměř okamžitě podmanila pohanské kmeny a začala
  znovu budovat říši takovou, jakou znali z dřívějších časů, tolerantní a
  otevřenou pro všechny. Některé však zaslepila pýcha a chovali se v nové
  zemi ne jako psanci bez domova, ale jako dobyvatelé a uzurpátoři. Jejich kruté
  činy vedly původní obyvatele ke vzpouře a odmítání nových knížat. Do čela kmenů,
  jež odmítly přijímat rozkazy od Arvedanů, se postavil Dětmar, náčelník
  Plavenů.</p>
<p>Dlouhý byl boj, kdy proti sobě stály lepší zbraně a ničivá
  zaklínadla přinesená z Devíti knížectví na straně jedné a neutuchající
  odhodlání národa, který bránil svou zem před vetřelci, na straně druhé. Ostatní
  rasy v Lendoru zůstaly neutrální v tomto bratrovražedném konfliktu,
  který nemohl mít vítěze. To si uvědomovalo i mnoho moudrých Arvedanů, kteří
  svolali sněm do Eldebranu, města založeného na pobřeží nového moře. Zde
  přesvědčili slovem i silou<a href="#_ftn3" class="detail-v-zapati">3</a>
  své odpůrce, že s pohany je třeba spolupracovat a nikoliv válčit. Vyslali
  poselstva ke všem kmenům, ať nezávislým či s arvedanskými vůdci, taktéž ke
  světlým elfům a pozvali jejich zástupce na shromáždění. Zde byl dohodnut mír a
  ustavena <span class=zdurazneny>Eldebranská říše.</span>lidí a elfů, ve které si
  měli být všichni rovni, bez ohledu na původ či rasu.</p>
<p>Tato spolupráce byla zpečetěna ukutím tří eldebranských holí
  moci, po jedné pro vůdce každé ze zúčastněných stran, tj. elfů, pohanů i nově
  přibyvších obyvatel z jihu. Tito tři vládli a rozhodovali společně, byť
  hlavní slovo měl téměř vždy zástupce skupiny nejmenší, ale nejmocnější –
  Arvedanů. Později se s poradním hlasem připojil i náčelník Trpasličích
  měst, se kterými navázala říše čilou a plodnou spolupráci. (Nebylo to ale dříve
  než po uzavření smíru mezi elfy a trpaslíky, o který se zasloužil elf Tangara,
  bratr Roena, jednoho ze Tří čarodějů – viz níže.)</p>

<h3>Eldebran a Vleklá válka</h3>
<p>Vzájemnou řevnivostí se mohli lidé na severu častovat jen
  díky dobře známé katastrofě – Velkému zemětřesení. Jen to zadrželo rozhodný
  postup skřetích armád Khara Démona a pod vlnami Vnitřního moře utonula převážná
  část jeho vojáků. To umožnilo poklidný počáteční rozvoj Eldebranské říše,
  nenarušený žádným rozsáhlejším výbojem. (Nepočítaje v to opakované nájezdy
  barbarů, krollů a obrů z dálného Severu, které přetrvávají v různé
  síle až do dnešních dob.) Ale moudří nezapomněli na ohrožení číhající na jihu a
  udržovali armádu dostatečně velkou na to, aby odrazila Kharův nápor. Po dvou
  stech let bez sebemenšího projevu skřetí hrozby však obyvatele i vládce říše
  začaly nahlodávat pochybnosti, zdali se vyplatí udržovat tolik vojska ve zbrani
  a jestli by nebylo výhodnější vyslat armádu proti barbarům a nastolit tak trvalý
  mír. Těmto dohadům učinilo přítrž až první vylodění skřetích jednotek na jižním
  pobřeží Lendoru.</p>
<p>Tak započala Vleklá válka. Drakolidé (pod skrytým Kharovým
  vedením) ještě neměli dost sil pro masivní agresi a Eldebran o protiútoku zatím
  také nemohl vůbec uvažovat. A tak lidé a elfové s trpaslíky jen trpělivě
  odráželi stále nové výpady menších i větších skřetích útvarů. Kharova vojska
  nebyla příliš dobře organizována, někdy se stáhla po vyplenění první vesnice,
  někdy pronikla hluboko do vnitrozemí, než byla zničena<a href="#_ftn4" class="detail-v-zapati">4</a>.
  Vzpomínky na ty časy jsou již vybledlé, ale mnohde doposud pamatují na hrdiny
  skřetobijce, obzvláště pak ve městech a vesnicích na pobřeží Vnitřního moře.</p>
<p>Tento vyrovnaný stav trval přibližně pět set let. V té
  době ale nasadili Kharovi nohsledi do boje strašlivou zbraň – v Lendoru se
  začali objevovat noví draci, následníci těch, kteří se účastnili válek proti
  Devíti knížectvím a byli zničeni. Zpočátku se objevovali samostatně a pustošili
  různé oblasti říše bez jasného cíle, později ale začali spolupracovat se stále
  se zvětšujícími armádami skřetů, což mělo pro lidská opevnění katastrofální
  následky. Tehdy se objevují první zmínky o <span class=zdurazneny>Třech
čarodějích.</span></p>
<p>Ačkoliv legend o původu těchto mlhou zahalených postav je
  mnoho a mnohdy si navzájem odporují, studiem královského archívu se mi podařilo
  potvrdit domněnky a teorie mých předchůdců, kteří tvrdili, že o jejich příchod
  se zasloužili vládcové Eldebranské říše. Škody napáchané draky je přinutily
  prostudovat staré arvedanské spisy a hledat způsoby obrany proti nim. Mezi lidmi
  té doby už ale bylo jen málo těch, jenž byli schopni ovládnout umění kouzel, se
  kterými bylo jedině možné bojovat proti okřídleným netvorům. Na tak rozsáhlou
  ochranu, která existovala ve starých říších na jihu, nemohlo být ani pomyšlení.
  V průběhu tří generací se ale podařilo najít tři osobnosti, které se
  dřívějším kouzelníkům přinejmenším vyrovnaly a v mnohém je i předčily.</p>
<p>Tři čarodějové se stali jakýmsi obrazem Eldebranské vládnoucí
  rady. Roenem, mágem, byli zastoupeni světlí elfové, theurg Aldil Krásný pocházel
  z význačného arvedanského rodu<a href="#_ftn5" class="detail-v-zapati">5</a>
  a Vieen Nešťastný byl čarodějem, v jehož žilách kolovala nedotčená pohanská
  krev. S jejich pomocí se podařilo odrazit všechny Kharovy útoky, které byly
  proti říši vedeny. Všichni tři se věnovali hloubkovému studiu magie i astrálních
  sfér a díky jejich objevům poskočil vývoj v těchto oblastech, zastavený po
  pádu arvedanských říší<a href="#_ftn6" class="detail-v-zapati">6</a>,
  o velký kus kupředu. Kromě nových zaklínadel a mnoha artefaktů ale po Třech
  čarodějích zůstalo také mnoho záhad a tajemství. Největším z nich je
  způsob, jakým se jim podařilo prodloužit své životy na mnohonásobek běžné doby
  vyměřené pro přebývání na tomto světě. Soudí se, že Černozdroj je vedlejším
  produktem experimentů v tomto oboru<a href="#_ftn7" class="detail-v-zapati">7</a>.
  V průběhu staletí se ale Čarodějové vzdálili svým vychovatelům, začali
  sledovat vlastní cíle a mezi lidmi se objevovali jen zřídka, v dobách
  nejvyšší nouze.</p>

<h3>Rozpad Říše</h3>
<p>V okamžiku, kdy selhaly meče a dračí oheň, postavil Khar
  Démon do boje proti Eldebranu intriky, lži a pomluvy. Ve městech i na venkově se
  objevili špióni, kteří šířili nepravdivé zvěsti, naváděli ke vzpourám, štvali
  proti sobě šlechtu i obyčejné obyvatele a verbovali stále nové provokatéry.
  Propukaly feudální války, selská povstání, obnovilo se po tisíc let zapomenuté
  nepřátelství mezi pohany a Arvedany. Rozšířil se náboženský kult Khara Démona
  jako prvního a nejsilnějšího z bohů. Stačilo sto let a rozbroje vedly
  k vnitřnímu rozpadu prvního arvedanského státu na Lendoru na mnoho malých
  nezávislých feudálních panství a městských republik. Rada tří se ještě nějaký
  čas scházela, ale brzy přišla o svůj vliv na dění na severním kontinentu<a href="#_ftn8" class="detail-v-zapati">8</a>.
</p>
<p>Netrvalo dlouho<a
    href="#_ftn9"
>9</a>
  a na takto oslabený Lendor vtrhla první obrovská armáda skřetů. Eldebran byl
  vypleněn a Kharovo vojsko vedené Zurkhenem Černým postupovalo nezadržitelně do
  vnitrozemí. Jeho postup byl zastaven až v Bitvě na brodu řeky Právy silami,
  které sjednotili pod svým velením Tři čarodějové. Porážka ale byla draze
  zaplacena. Na bitevním poli zůstaly ležet tisíce mrtvých. Okolní krajina byla
  zničená po seslání mocných kouzel na armádu nepřítele. Velké části skřetů se
  podařilo ustoupit k moři a odjet zpět na Taru, za sebou zanechat spálenou a
  zpustošenou zem a tisíce jejích obyvatel odvést do otroctví<a href="#_ftn10" class="detail-v-zapati">10</a>.
</p>
<p>Za pouhých padesát let shromáždil drakolidský vojevůdce další
  síly a obnovil útok na Lendor. Křehká jednota, která se vytvořila po Bitvě na
  Právě, netrvala dlouho a ani autorita Tří čarodějů nepřinutila zpupná hrabata
  k soudržnosti a spolupráci. Tohoto momentu využil Khar a po vylodění se
  k jeho armádě přidaly i jednotky některých lendorských území. Na jižním
  pobřeží i dále od moře bylo založeno několik států, kde vládli Kharovi pohůnci
  z řad lidí, skřetů i drakolidí. Řada hrabat se stala jen figurkami, kterými
  hýbal Khar Démon a v Lendoru začal panovat strach a nedůvěra. Avšak přesto,
  že situace vypadala hrozivě, potomci Eldebranu se nevzdávali naděje.</p>
<p>Ani nepřátelé nebyli totiž jednotní. Noví vládcové se odtrhli
  od Khara a začali sledovat své vlastní zájmy. Vzájemně začali soupeřit o moc i
  území<a href="#_ftn11"
  >11</a>.
  Tak vznikla nepříliš stabilní rovnováha, narušovaná spory ve vlastních i cizích
  řadách, krátkodobými aliancemi a trestnými výpravami z Tary.
  Z nejdůležitějších událostí oněch let uveďme tříleté Obléhaní hradu Kámen,
  Bitvu na Orlavě, ve které Aldil vodou z řeky zaplavil mnohatisícovou skřetí
  armádu nebo Bitvu u Voringu, kde po statečném boji podlehly mnohonásobné přesile
  spojené armády světlých elfů a vévodství Rangaroke.</p>
<p>Zvrat nastal v okamžiku, kdy vystoupil Vieen – jeden
  z Čarodějů – se svým objevem, který měl zvrátit rovnováhu na stranu lidí a
  Arvedanů. Podařilo se mu ovládnout proces tvorby nemrtvých, kteří dříve vznikali
  pouze samovolně na místech temných událostí. Proti Kharovi se tak mělo postavit
  několikanásobně více bojovníků, kteří navíc v nepřátelích budili strach,
  jenž sami nemohli znát. Avšak takto nepřirozeně vzniklí služebníci se brzy
  postavili proti svým pánům. Nikdo neví, kdy a jak (a zdali vůbec) Vieen zemřel,
  ale do čela masy kostlivců a zombií se zanedlouho postavili vyšší nemrtví, kteří
  rozhodně nebyli pro obnovení Eldebranské říše, přinejmenším pod vládou
  živoucích.</p>
<p>Nemrtvá armáda vnesla do politické a vojenské situace ještě
  větší chaos. Vznikala dříve nepředstavitelná spojenectví, jen aby se zadržela
  tato nepřirozená moc, jež hrozila zahubit celý svět. Protože i skřeti, byť
  plundrovali, ničili a vraždili, museli být z něčeho živi. Kdežto kostlivci
  nepotřebují nic kromě zabíjení živých tvorů. Kudy prošla tato děsivá armáda,
  zůstala jen pustina bez lidí, zvířat i rostlin. V místech, kde se nemrtvých
  shromáždilo největší množství a kde jich nakonec byla většina zničena, vznikly
  rozlehlé Pláně děsu, na kterých se ani nyní, tisíc let po těch strašlivých
  událostech, neurodí ani nejmenší travička a žádný živý tvor na ně nevstupuje,
  pokud se tomu může jakkoliv vyhnout.</p>
<p>Před zhruba tisíci lety se tak na Asterionu vytvořila, jak
  již bylo řečeno, rovnováha. Skřeti či Kharovi spojenci ovládali celou Taru a
  větší část Lendoru a proti nim stály zbytky z Eldebranské říše, vzájemně
  ale oddělené a podezřívavé. Zdálo se však, že Kharova vůle, vzdálená a uzavřená
  ve Stínovém světě, není schopna přimět své stoupence k poslednímu drtivému
  útoku, jenž by s konečnou platností nastolil jeho vládu nad oběma
  pevninami. Ale ani mezi potomky Arvedanů nebyl nikdo, kdo by sjednotil dřívější
  spojence a ukončil s pomocí síly Kharův útisk.</p>

<h3>Příchod Thaliona, Velké království</h3>
<p>Dík za to všem bohům, ale pomoc přišla straně dobra. Ze
  západu, ze směru, kterým již po staletí nepluly žádné lodě, dorazily nečekané
  posily. To se vrátili potomci těch, kteří se před dvěma tisíci let vydali hledat
  mír a klid na nepojmenovaný kontinent daleko za oceánem. Přivedl je Thalion
  Sjednotitel, jeden z největších hrdinů, jakého kdy země zrodila a kterému můžeme
  vděčit za to, že se dnes naše civilizace rozrůstá a vzkvétá. Nikdy jsme
  nepoznali pohnutky, které ho přiměly k uskutečnění této plavby.</p>
<p>Když se Thalion dověděl o všech událostech, jenž se přihodily
  od odjezdu jeho pradědů na západ a o bídě a zmaru, které dolehly na pravnuky
  Arvedanů a jejich spojence, neváhal ani okamžik a postavil se do čela boje proti
  nájezdníkům. Jeho slova přesvědčila i ty nejzatvrzelejší soupeře a odpůrce
  v táboře dobra a jeho armády začaly skřety vyhánět ze zemí, které již
  zpupně považovaly za své. Ale i nepřátelé si uvědomili nebezpečí a postavili
  vojsko, jaké Lendor ještě nespatřil. Střet obou zástupů je znám jako <span
      class=zdurazneny>Bitva krvavých plání.</span> Tři dny a tři noci se bez ustání
  válčilo. Zem zrudla krví a nebe křižovaly blesky jak v nejhorší bouři,
  neboť se tu po dlouhých letech objevili dva ze Tří čarodějů, Aldil a Roen a říká
  se, že tím temným stínem, který rozséval zmar do řad nepřátel zároveň
  s nimi, byl třetí z nich, Vieen Nešťastný. Většina Thalionových
  společníků, kteří ho doprovázeli na jeho plavbě, padla při jeho obraně, když se
  v jednom okamžiku dostal do obklíčení skřetích hord<a href="#_ftn12" class="detail-v-zapati">12</a>.
  Nakonec ale byly síly zla poraženy a rozehnány a Thalion se mohl začít věnovat
  budování království, jenž mělo svou slávou předčít Eldebranskou říši.</p>
<p>Usadil se v Lunenwigu, jednom z posledních měst,
  která si uchovala nezávislost na Kharovi a jeho nohsledech, a začal napravovat
  vše zlé, co se v minulých stoletích událo. Ale i pro muže jako Thalion
  Sjednotitel byl tento úkol příliš obtížný. Jeho výpravy proti roztroušeným
  skřetům byly úspěšné, rovněž tak výstavba nových měst, hradů a cest. Ale co se
  nepodařilo porazit ani jemu, ani jeho dědicům, byly zášť, nedůvěra a nevraživost
  mezi lidmi, která byla zaseta za panování drakolidí a skřetů a nyní znovu
  vyklíčila. V prvních letech Velkého království byli lidé nadšení a zapálení
  pro věc, bezmezně obdivovali krále Thaliona a říše vzkvétala. Každá euforie ale
  jednou vyprchá, a v tomto případě se to stalo až příliš rychle. Na povrch
  vypluly staré spory mezi Arvedany a pohanskými vládci, kteří byli obviňováni
  z přisluhování Kharovým generálům<a href="#_ftn13" class="detail-v-zapati">13</a>.
  Sedláci se bouřili proti šlechtě a ta se snažila potlačit rostoucí vliv měst.
  Thalionem dosazení správci začali být na mnoha místech vnímáni jen jako další
  utlačitelé a původní ideály Velkého království, dříve lidmi opěvované, rychle
  upadaly v nelibost nejen u mocichtivých malošlechticů.</p>
<p>Přesto se Thalionovým nástupcům podařilo tento nepříliš
  povzbuzující, ale oproti dřívějším letům stále příznivý stav, udržet více jak
  400 let. Moudře urovnávali spory, jejich rozhodnutí neměla jitřit staré rány,
  kde to bylo možné, nechali svým poddaným co největší volnost. Přesto již od
  samého vzniku Velkého království můžeme vypozorovat tendence, které později
  vedly k jeho rozdělení a pádu. Snahy o oddělení některých částí státu
  vyvrcholily v několik povstání, která byla potlačena jen za cenu velké
  zloby a ztrát.</p>
<p>Je pravděpodobné, že přinejmenším část těchto sporů byla
  podněcována Kharovými agenty, vysílanými s tajnými úkoly z Tary.
  Pomáhali jim jednak ti, kteří v dobách rozvratu kolaborovali
  s nepřáteli, jednak rozptýlené, ale doposud velmi silné skřetí jednotky,
  které napadaly především venkovská sídla, ale občas zaútočily i na větší město.
  Později je začaly doplňovat i příležitostné výsadky z moře, jak Khar opět
  pomalu obnovoval populaci skřetů na Taře.</p>
<p>Na sklonku čtvrtého století vlády Thalionova (gwendorského)
  rodu, za krále Siovala, rozpory mezi soupeřícími frakcemi začaly vrcholit.
  Bývalá vévodství, např. Rangaroke, vzpomínala na doby dřívější slávy a cítila se
  odstrkována na úkor slabších oblastí, naopak uměle vydržované pohanské kmeny,
  především Plaveni, volaly po úplné samostatnosti a nezávislosti na centrální
  vládě. Sioval se rozhodl pro řešení, které se později ukázalo být více na škodu
  než k užitku. Rozdělil území říše na čtyři části, které přibližně sledovaly
  dřívější hranice a správu každé oblasti svěřil do rukou jednomu ze svých
  legitimních synů. Tak rozdělil vlastní rod a zainteresoval své dědice na
  sporech, kterým měli být nestrannými soudci. A poslední chyba, kterou učinil,
  bylo to, že jednoznačně neurčil svého nástupce na trůnu<a href="#_ftn14" class="detail-v-zapati">14</a>.
</p>
<p>A tak již měsíc po jeho smrti stáli proti sobě na
  bitevním poli bratři v čele armád, které chtěly pomstít dlouho
  potlačované křivdy a ústrky. Občanská válka pak postupně přerostla
  v regulérní boj mezi znepřátelenými národy. Arminas, správce jižní čtvrtky,
  se rozhodl vyhnat Torduvala z trůnního sálu v Lunenwigu na západě a
  získal na svou stranu i Suriona ze severu. Menetel zůstával stranou, dokud ho
  jeho rádci nepřesvědčili, že formálnímu dědici rangarockých vévodů nepřísluší
  nečinně přihlížet. Koalice se ještě několikrát změnily, kmeny, města a šlechtici
  střídaly spojence podle toho, kdo jim zrovna slíbil největší podíl na kořisti a
  v království panoval neuvěřitelný chaos. Úroda hořela na polích, byli
  vražděni nevinní lidé. Bojující strany žádaly o vojenskou pomoc cizí rasy žijící
  na svém území, a když byly odmítnuty, začaly elfy a trpaslíky pronásledovat
  také.</p>
<p>Převahu získal Menetel, ale jen do okamžiku, kdy se od něj
  odtrhly pohanské kmeny daleko na východě, do jejichž čela se postavil Siovalův
  levoboček Gerond, spojující údajně v jedno krev Arvedanů a původních
  obyvatel Lendoru<a href="#_ftn15" class="detail-v-zapati">15</a>.
  To ho donutilo přistoupit k jednání s bratry. Vzhledem
  k nenávisti, která v bývalém království planula na každém kroku,
  rozbitou říši už nebylo možné spojit. A právě zde, v Boševalu blízko hranic
  všech čtyř oblastí, bylo toto rozdělení potvrzeno. Od tohoto okamžiku se
  historie Lendoru větví na dějiny jednotlivých zemí, které vznikly po tomto
  jednání, tzv. Boševalském kompromisu<a href="#_ftn16" class="detail-v-zapati">16</a>.
</p>

<h3>Čtyři království</h3>
<p>Od světodějných událostí je nejvíce vzdálené <span
    class=zdurazneny>Severní království.</span> zvané též <span
    class=zdurazneny>Storabsko.</span>a
  href="#_ftn17"
  >17</a>,
  dříve známé jako Okmirea. Tato část byla velmi ovlivněna blízkostí severských
  barbarů. Po rozpadu Velkého království nebyli místní vládcové schopni udržet
  jejich nájezdy v rozumných mezích a byli donuceni k vyjednávání.
  Okmirea splácela barbarským náčelníkům ohromné výkupné za to, že si začnou za
  cíl svých útoků vybírat jiné objekty. Aby si tyto navýsost nejisté dohody
  pojistil, oženil král Morion, Surionův pravnuk, svého syna Gloriona se sestrou
  jednoho z nejmocnějších severních velitelů. Později se tyto utvrzovací
  sňatky staly zvykem a arvedanská krev panovnického rodu se rozředila do té míry,
  že dnes už nejsou storabští králové považováni za potomky vznešeného národa.
  Barbarští princové a princezny s sebou do Manry (hlavního města Storabska)
  přiváděli také vlastní rádce, kteří tuto zem vzdalovali od civilizovaného světa
  a přizpůsobovali své rase.</p>
<p>Storabsko je také nejchudší část bývalé říše. Půda je
  neúrodná, nevedou tudy významné obchodní stezky, naleziště drahých kovů jsou
  vzácná a brzy se vyčerpají. Jediné bohatství tvoří železné doly
  v Rudavských horách (neboli Rudavách), spravované z velké části
  trpaslíky. Produkty jejich hutí se vyvážejí do sousedních států výměnou za
  luxusní zboží pro šlechtické dvory<a href="#_ftn18" class="detail-v-zapati">18</a>,
  či v hubenějších letech za potraviny pro nasycení obyvatel. Vzácnost
  blahobytu a barbarský vliv vedly k tomu, že pesimističtěji naladěná část
  populace se odvrátila od arvedanských bohů a začala místo nich vyznávat přírodní
  síly, jak činí i barbarské kmeny pod vedením svých šamanů. Tyto víry ale králové
  oprávněně potlačovali všemi prostředky, které měli k dispozici.</p>
<p>Všechny tyto okolnosti vyprovokovaly před více jak sto
  padesáti lety nevolnickou rebelii, nejrozsáhlejší, jakou kdy Lendor zažil.
  Postupně se k ní připojili i někteří urození muži, nejspíše podplacení
  Kharovými agenty, a vše nasvědčovalo tomu, že staré pořádky budou svrženy. Proti
  vojákům, z nichž valná část zrádně odmítla poslouchat rozkazy velitelů a
  připojila se k povstalcům, stáli sedláci a jinověrci spolu se skřety.
  Naštěstí však včas dorazily na pomoc obleženému hlavnímu městu almendorské šiky,
  vyslané prozíravě králem Siltanem. Rozprášily vzpurné poddané a vůdce povstání
  nechali řádně potrestat<a href="#_ftn19" class="detail-v-zapati">19</a>.
  Mezi Storabskem a Almendorem tak vznikla silná pouta, vyjádřená setrváním části
  našeho vojska v Severním království, které zajišťuje bezpečnost a poklidný
  rozvoj přátelských vztahů mezi našimi zeměmi. Storabské oddíly (i barbarské)
  stály po boku našich vojáků v Konečné bitvě a z vděčnosti za tuto
  pomoc bylo i tomuto (hlavnímu dění vzdálenému) státu přiznáno místo při dobývání
  Tary.</p>
<p>V <span class=zdurazneny>Danérii.</span> <span
    class=zdurazneny>Západním království.</span> vládne jako v jediném pozůstatku
  Thalionovy říše přímý potomek velkého hrdiny podle arvedanských následnických
  zákonů. Na rozdíl od ostatních království nebyla místní rodová linie nikdy
  narušena. Nutno ale podotknout, že stejně jako v Keledoru je moc několika
  posledních králů značně omezena. Šlechta Západního království v průběhu
  posledního století převzala velkou část pravomocí panovníka a delegovala ji svým
  zástupcům, voleným na shromáždění zvaném Urozený sněm. Zde zasedají členové
  vyšší i nižší šlechty, arvedanských i pohanských rodin plus vrchní představitelé
  církví všech sedmnácti bohů. Účastníci sněmu rozhodují o nových zákonech,
  vypisují daně, přijímají nové členy šlechty a soudí spory celostátního významu.
  Podle smlouvy podepsané před devadesáti lety má král právo udržovat ve zbrani
  jen svou malou stráž a o jakoukoliv další hotovost musí požádat buďto jednotlivé
  velmože nebo celý Urozený sněm.</p>
<p>K tomuto stavu došlo za vlády dvou tzv. hloupých králů
  v období zhruba před sto padesáti lety. Pro udržení ušlechtilé arvedanské
  krve byly ve vladařské rodině povoleny sňatky pouze s dcerami ze samotného
  gwendorského nebo z coreanského rodu. Po dvou stoletích takového párování
  se začaly rodit zdegenerované děti a ani ti nejschopnější, vybíraní jako
  dědicové koruny, nebyli schopni vést zemi způsobem, který by zde udržel blahobyt
  a pořádek. Král Torduval IV. se udržel u moci pouhé čtyři roky, pak pod
  tíhou okolností musel na trůn nastoupit jeho bratr, který přijal jméno
  Torduval V., ale ani to se neukázalo být šťastnou volbou. Silné šlechtické
  rody, obzvláště pohanské, projevovaly nespokojenost s tímto stavem a padala
  slova i o rozdělení království. Aby se tomu zabránilo, byl ustanoven Urozený
  sněm a ten jménem celé aristokracie začal vyjednávat s králem<a href="#_ftn20" class="detail-v-zapati">20</a>.
  Výsledkem byla tzv. Lunenwigská smlouva, kterou se ustanovil současný stav a
  kterou dostal sněm právo schvalovat královské zásnuby a vybírat následníka
  trůnu.</p>
<p>Také v <span class=zdurazneny>Keledoru.</span>na jihu je
  panovníkova moc víceméně symbolická. Rozhoduje ale nikoliv šlechta, nýbrž velké
  bohaté kupecké rody. Přes <span class=zdurazneny>Jižní království.</span>vede
  většina kupeckých stezek a tak již v dobách Velkého království začalo být
  toto z větší části opuštěné a vypleněné území znovu osídlováno. Navíc se tu
  nachází i největší přírodní bohatství na Lendoru. V Sokolinách (Sokolích
  pahorcích), rozlehlém pohoří zabírajícím velkou část území na východě říše, jsou
  pod příkrovem spletité tropické vegetace uložena nepříliš hluboko pod zemským
  povrchem ohromná ložiska zlata a stříbra. Ta jsou mimo jiné příčinou sváru mezi
  Keledorem a Mořským císařstvím, neboť jeho výbojní panovníci si také dělají
  nárok na těžbu a vlastnictví území, kde se doly nacházejí (i když leží legitimně
  zcela na území Keledoru). Od rozpadu Velkého království se tu událo nespočet
  incidentů, které nezřídka skončily masakrem jedné či druhé strany.</p>
<p>K převzetí vlády obchodnickými velkorody došlo
  v důsledku událostí zhruba sto let před Konečnou bitvou. Král Sirmin
  (z gwendorského rodu) měl pouze jediného syna, nepříliš povedeného, jménem
  Gukul. Z toho důvodu navrhl předat trůn po své smrti jinému arvedanskému
  rodu – Finwaerům. Toto rozhodnutí bylo ve své době přijato s povděkem.
  Avšak již Gukulův syn si připadl ukřivděný a začal prosazovat své nároky na
  korunu. Šlechta, jíž král Arvelad z Finwaeru odejmul část politických práv,
  se rozhodla jej podpořit. Proti právoplatnému vladaři Arveladovi postavili
  velmožové veškerou brannou hotovost, kterou měli k dispozici a vyzvali ho
  k odstoupení. Na panovníkově straně zůstal jen jeho rod, pár věrných
  stoupenců a žoldnéřská armáda, kterou vydržoval právě pro případy takovéto
  revolty. Ale díky již několik let trvajícím problémům s placením daní
  nebylo možno vojákům vyplatit žold a vojáci začínali hrozit odchodem
  z vojska. V této situaci nabídly kupecké skupiny králi finanční
  výpomoc, výměnou za několik ústupků, např. zrovnoprávnění měšťanů se šlechtou,
  právo vlastnit půdu pro nešlechtice a vytvoření poradního orgánu panovníka ze
  zástupců obchodníků, Královské rady. Král na podmínky přistoupil a vzpouru se mu
  díky této pomoci podařilo vojensky potlačit. V průběhu dalších let se ale
  vládcové dostali do vlivu kupeckých domů natolik, že Královská rada se přeměnila
  z poradní na výkonnou instituci a fakticky převzala moc ve státě, byť
  formálně stále jedná ve jménu panovníka. Země každopádně za této vlády
  prosperuje. Až na kdysi mocné panovníky, nyní odstrčené na okraj a zbavené
  veškerého vlivu na dění v království, se nezdá, že by byl kdokoliv
  nespokojen.</p>
<p>Největší rozmach ale prodělalo <span class=zdurazneny>Východní
království.</span> známější jako <span class=zdurazneny>Almendor.</span> Králové
  sídlící ve městě Rangaroke byli vždy nejmocnější a nejvznešenější a jejich
  majestát nebyl nikdy napadán jako v okolních státech, snad s jedinou
  výjimkou. Tou byl vznik Sjednocené církve před dvěma sty lety, sdružení
  náboženských fanatiků, kteří prohlásili, že podle přirozeného řádu světa králům
  nepřísluší vládnout ani nad světskými záležitostmi, že jedinou moc mohou
  vykonávat ti, kteří pouze zprostředkovávají vůli bohů a tím i duchů, jež
  rozhodují o celém vesmíru. Na mnoha místech svedení rolníci svrhli dědičné pány
  i královské správce a do svého čela postavili sbory kněžích<a href="#_ftn21" class="detail-v-zapati">21</a>.
  Tyto rebelie rázně potlačila armáda a většina z kacířů odvolala své bludy.
  Život se vrátil do starých kolejí, přesto dodnes přežívají mezi nižším lidem
  tyto pochybné názory o pořádku věcí. V tom je patrně podporují i
  našeptávači vyslaní Kharem Démonem, neboť část kacířů přijala i jeho metody.</p>
<p>Vznikla organizace zvaná Temní mystikové, pevně semknutá
  skupina vrahů, lupičů a jiných podvratných živlů, kteří se pomocí teroru a
  skrytého násilí snaží nastolit své zákony. Největším zločinem, kterého se toto
  společenství dopustilo, byl atentát na krále Belgalada v roce 727, který
  měl za následek panovníkovu smrt a přerušení přímé linie Thalionových potomků.
  Král byl bez potomků a koruna přešla na jeho strýce Belevala, jehož pravnukem je
  současný vládce, Rioden II.</p>
<p>Dalším význačným rysem almendorských dějin byla více jak
  dvousetletá válka s Mořským císařstvím. Boje propukaly v různých
  dobách s rozličnou intenzitou, se střídavými úspěchy obou stran. Mír se
  podařilo podepsat až těsně před událostmi, které vedly ke Konečné bitvě.</p>
<p>V této souvislosti je dobré zmínit se tedy i o poslední
  mocnosti na severním kontinentu, <span class=zdurazneny>Mořském císařství.</span>
  Neoficiální název státu je Plavena, podle sídelního města císaře. Velký vliv zde
  vždy měli vojevůdcové, generálové a admirálové. Civilní obyvatelstvo bylo a je
  utlačováno a vše se podřizovalo zájmům armády. Po uzavření míru ovšem nutnost
  vydržování vojska poklesla. S tím se ovšem armádní špičky odmítly smířit a
  hledaly pro vojáky nové uplatnění. Předpokládá se, byť zprávy z Plaveny
  bývají nejisté a nepodložené, že první plavenské lodě na Taře přistály již
  několik let před Konečnou bitvou.</p>

<h3>Konečná bitva</h3>
<p>Jak již mohlo vyplynout z předchozího textu, boje se
  skřety stále se skrývajícími v úkrytech na Lendoru pokračovaly po celý čas,
  před i po rozdělení Velkého království. Jednotlivé země jim čelily různě, Jižní
  a Západní království se většinou jen bránily proti občasným nájezdům na osídlené
  oblasti, kdežto Almendor se nepřátel na svém území téměř dokonale zbavil. Výpady
  skřetů v Lendoru řídil černý drakočlověk Zurkhen. Královští vojáci i
  dobrodruzi dlouho pátrali po místě, odkud velí Kharovým jednotkám, ale najít se
  ho podařilo až družině Elrama Půlelfa před sto dvaceti čtyřmi lety. Po těžkém
  boji se dostali až přímo k Zurkhenovi a v dramatickém zápase se
  Elramově družině podařilo ho smrtelně zranit.</p>
<p>Rok na to se na jižním pobřeží Lendoru opět po dlouhém období
  klidu vylodily Kharovy armády. Těžko říci, jestli to bylo následkem Elramovy
  akce nebo zdali byl tento útok naplánován již dlouho dopředu. Obrovské vojsko
  nyní vedené hnědým drakočlověkem Turgulem začalo plenit keledorská města a
  v Bitvě u Gondromu rozehnalo ozbrojené síly, které mu postavila Královská
  rada. Ta následně kapitulovala a zavázala se Turgulovo tažení hospodářsky
  podporovat. To vyvolalo nepokoje mezi lidmi Jižního království a mnoho jich
  uprchlo do sousedních zemí, kde se připojili jako dobrovolníci k jednotkám,
  které se hned po vylodění začaly formovat.</p>
<p>Rychlost, s jakou se Turgulovi postavily spojené armády
  Danérie, Storabska i Almendoru, udivuje i dnes po sto dvaceti letech. Nikdo
  neočekával takové sepětí a jednotu proti hrozbě, která se už dávno zdála být
  zažehnána. K vojsku se připojilo i mnoho hrdinů té doby včetně Elramovy
  družiny a brzy po začátku sedm set dvacátého třetího roku od příjezdu Thaliona
  se u Železného pahorku oba zástupy střetly.</p>
<p>Bitva začala desítkami salv z luků světlých elfů,
  dorazivších po boku vojů ze Západního království. Potom ale nastoupila zbraň,
  která bitvu rozhodla už v úplném počátku. V průběhu válek
  s Plavenou almendorští vojevůdcové objevili sílu koordinovaného útoku
  těžkooděnců na koních. Tato taktika byla skřetům naprosto neznámá a hned první
  nájezd rytířů ve zbroji s napřaženými kopími prakticky smetl veškerý odpor
  nepřítele. Zvrat mohl přinést ještě maximálně příchod skřetů z Obřích hor,
  kteří měli překvapit naši armádu ze zálohy a vnést tak do našich řad zmatek.
  Jejich postup ale zdržel právě Elram Půlelf se svými společníky, když pronikli
  až do samého středu protivníkova ležení a napadli skřetí velitele, přičemž
  hlavní náčelník Ghav’tar byl při tomto přepadu těžce zraněn. Díky tomu se mohla
  zformovat obrana a tento útok byl také snadno odražen.</p>
<p>Ústup nepřátelské armády se rychle měnil ve zmatený úprk.
  Tentokrát už ale králové neudělali stejnou chybu jak před sedmi sty lety.
  V lesích skřetům za zády se skryly tisíce trpaslíků spolu
  s keledorskými dobrovolníky a vytvořily tak kovadlinu, na které hlavní síly
  jako kladivo nadobro rozdrtily vše, co jim stálo v cestě. Hnědý drakočlověk
  se svou gardou narazil na trpasličího prince Gotreka, který svůj lid do bitvy
  vedl. Kharův generál padl, byť i Gotrek zaplatil životem, a drtivá porážka
  nájezdníků tak byla dokonána.</p>
<p>To byl patrně také hlavní předpoklad a popud pro dobývání a
  osídlování Tary. To, že se právě v této době objevil Žlutý pergamen, bylo
  jen další příznivou okolností, která tento impuls jen zesílila a pomohla mu se
  projevit. Kromě nutnosti využít dočasné vojenské převahy, dané zničením cizích
  sil s minimálními vlastními ztrátami, tu byla i hrozba přelidnění Lendoru.
  Relativní klid a mír před Konečnou bitvou měl za následek, spolu
  s významnými objevy v léčitelství, nekontrolovatelný nárůst populace.
  Možnosti růstu ploch obdělávané půdy byly již ovšem vyčerpány a zvyšování výnosů
  pomocí magie se ukázalo být neekonomické. V letech po Konečné bitvě se
  vyskytlo několik lokálních hladomorů, rozsáhlá neúroda by však způsobila
  katastrofu nebývalých rozměrů. Jak se dnes shoduje většina mých kolegů
  historiků, expanze zůstala jedinou možností, jak zachovat naši civilizaci
  v podobě, v jaké ji známe dnes.</p>

<h3>Dobývání Tary</h3>
<p>Z Almendoru vyrazily první válečné lodě do neznámých
  moří na jihu. První průzkumy ale odkryly pouze pobřeží zarostlé hustou džunglí.
  Krátké výpravy do ústí větších řek utvrzovaly objevitele v myšlence, že
  džungle pokrývá větší část jižního kontinentu. Každopádně ale bylo na pobřeží
  vysazeno několik almendorských vojenských posádek, které se opevnily proti
  očekávaným skřetím nájezdům. Do těchto pevností patřila i část civilních
  kolonistů, kteří měli za úkol starat se o zásobování vojska potravinami.</p>
<p>V blízkosti nově založených osad byly brzy nalezeny
  domorodé vesnice. Byť se nejednalo o skřety ani spojence nepřítele, mnohde došlo
  ke konfliktům mezi nervózními vojáky a divochy z džungle, kteří ale neměli
  šance proti válkou utuženým almendorským jednotkám. Ještě před rokem 750 (za
  vlády krále Erapise) prozkoumala Danérie oblast Nového moře, kde objevila sice
  krajinu vhodnou pro osídlení, ale již dostatečně zalidněnou rozsáhlými skřetími
  kmeny. Přesto založila a za cenu velkých nákladů a ztrát vydržovala pevnost
  Rilond u ústí řeky Duren.</p>
<p>V roce 750 ale došlo k důležitému zlomu dobývání
  Tary. Tehdy vyrazil na Velkou výpravu proti proudu Královské řeky v čele
  několika lodí Gillen Mořeplavec a podařilo se mu
  dosáhnout okraje džungle. Prozkoumal břehy řeky až po Torské pahorky a
  v jejich podhůří objevil opuštěné ruiny bývalého skřetího opevnění, jež se
  ukázaly být nadmíru příhodným místem pro založení základny. V širokém okolí
  nespatřil jediného skřeta<a href="#_ftn22" class="detail-v-zapati">22</a>,
  místo se zdálo být dobře chráněné proti nečekaným výpadům nepřátel a podnebí
  příznivé. Založení opevněného tábora vlilo dobyvatelům novou mízu do žil.
  V následujících letech prozkoumaly vojenské oddíly nejen okolí velkých řek,
  ale také většinu rovin a pahorků, které se nacházely od Červeného lesa až po
  velkou oblast jezer západně od Torských pahorků. Jako vojenské centrum pro
  koordinaci průzkumu a zásobování předsunutých jednotek bylo založeno Albireo, na
  objevených pozůstatcích starého arvedanského města. Pevný hrad, postavený
  původně na obranu proti stále očekávanému nájezdu skřetů, byl později zbourán
  v rámci přestavby města.</p>
<p>V průběhu let, kdy se ukázalo, že z džungle žádné
  větší nebezpečí nehrozí, se většina z vojenských pevnůstek přeměnila na
  královské kolonie, kde již většinu měli noví civilní osídlenci, kteří
  v džungli těžili dřevo, sbírali nové ovoce a objevovali využití dalších
  plodin, jako např. gumovníku. Zakládaly se také nové osady, většinou již více
  nezávislé na královských rozkazech a úřednících, byť stále s formálním
  svolením panovníka. Za Almendorem nezůstával pozadu ani Keledor a na pobřeží, od
  Jantarových stepí až po Zemi šelem, bylo zatím stále dost místa pro obě korouhve
  nad novými obcemi. Jižní království také získalo strategický bod u ústí řeky
  Rutung a založilo zde Erin, který se v průběhu dvaceti až třiceti
  následujících let rozrostl v nejvýznamnější přístav na severním pobřeží.
  Kolem města byly vyklučeny rozsáhlé plochy džungle a místní kmeny byly zahnány
  hlouběji do pralesa, aby se tak uvolnil prostor pro pěstování tabáku a kávy.</p>
<p>V roce 784 usoudil král Menetel II., že území dnešní
  Východní dálavy je již dostatečně bezpečné pro stálé osídlení a začal jednak
  podporovat soukromníky, kteří se hodlali vystěhovat na Taru, jednak sám
  organizoval osídlovací výpravy a přijímal dobrovolníky, kteří byli ochotni se
  jich účastnit. Účastníci těchto výprav se spojili s vojenskou posádkou
  v Albireu nebo jiné pevnosti, která jim doporučila oblast vhodnou pro
  postavení osady a dohodli se na bezpečnostních opatřeních. V počátcích byly
  nově založené vesnice či statky osvobozené od daní a královských poplatků.
  Jedinou jejich povinností bylo poskytovat část výnosů podle možností armádě,
  která je chránila především před nájezdy hevrenů a občasnými výpady skřetů.
  Mnoho příchozích zůstalo přímo v Albireu nebo jiných větších sídlech a tak
  v Dálavách začala vznikat první větší města.</p>
<p>Západněji nebyla situace zdaleka tak příznivá. Danérii její
  území nepřinášelo žádný výnos a naopak zde každý rok ztrácela mnoho silných
  mužů. Urozený sněm se proto rozhodl svých zámořských držav vzdát. Rilond a dolní
  tok Durenu byl formálně předán řádu Eldebranských rytířů. Prakticky ovšem
  v té době lidé z Lendoru ovládali jen nevelké okolí Rilondu. Dohoda
  předpokládala, že Rytíři vyčistí severní část údolí a otevřou tak cestu do
  jižních území, které teoreticky stále zůstávalo v držení Západního
  království. To se také díky statečnosti členů řádu<a href="#_ftn23" class="detail-v-zapati">23</a>
  stalo a Rilond začal vzkvétat v město víry, vědění a obchodu.</p>
<p>V posledním desetiletí minulého století se už dá hovořit
  o pravidelném obchodu mezi Lendorem a Tarou. Ze severu směřovaly zatím především
  davy nových osadníků, dále se přivážely kovové nástroje, zbraně a jiné produkty,
  které se zatím v Dálavách a pobřežních osadách nevyráběly. Zpět se vyvážely
  především nové plodiny, tropické ovoce, olivy, tabák, káva, později i surová
  guma, dále dřevo na výrobu lodí (pokud se takto nevyužilo už přímo na Taře –
  velké loděnice vznikly především v Erinu) nebo produkty ze dřeva exotických
  stromů, např. ebenu, balsy nebo palisandru. Již v této době bylo objeveno
  množství arvedanských reliktů, žádaných panovníky, šlechtou a vůbec každým, kdo
  si je na severu mohl dovolit vlastnit. Tento čilý obchodní ruch přilákal
  pirátské lodě. Kromě dobrodruhů ze všech království to byli především bukanýři
  na dračích lodích z Barbarského pobřeží a plavenští korzáři, operující ze
  základen na severovýchodním pobřeží Tary a neoficiálně podporovaní nejvyššími
  vojenskými kruhy Mořského císařství.</p>

<h3>Nové století</h3>
<p>V průběhu prvních deseti let devátého století po
  Thalionově příchodu by se dalo říci, že se dobývání Tary změnilo na její
  osídlování. Vojenské kontingenty již byly téměř úplně nahrazeny masami
  přistěhovalců, hledajícími uplatnění pro své touhy a plány. Po pláních Východní
  dálavy mířily kryté vozy do všech stran, zakládaly se nové usedlosti, počet
  obyvatel měst utěšeně rostl. Na jižní kontinent již také zamířili lidé, kteří
  mohli uspokojovat i jiné než jen nejzákladnější potřeby. Kromě vědců a umělců,
  které přilákala kultura staré civilizace, sem bylo přitaženo mnoho těch, jenž se
  chtěli z arvedanských pokladů obohatit, ať již oficiální či neoficiální
  cestou. A tak sem kromě královských úředníků a zástupců šlechtických rodů
  přijíždělo čím dál více dobrodruhů, zlodějů či podvodníků. Koncem tohoto období
  už byla skladba obyvatelstva ve Východní dálavě zhruba stejná jako dnes.</p>
<p>Prospělo tomu také jasné vymezení přátelských a
  znepřátelených ras a národů, označení hrozících nebezpečí a odhad možností pro
  vypořádání se s nimi. Byly uzavřeny spojenecké dohody s lesními elfy,
  skřítky a některými domorodými kmeny. Naopak tam, kde se jednání nedařila nebo
  vůbec nevedla<a href="#_ftn24" class="detail-v-zapati">24</a>,
  byly posíleny vojenské posádky a pionýři byli připraveni na nenadálé útoky.
  Velkým diplomatickým úspěchem Východního království, podpořeným několika
  úspěšnými akcemi armády a činností tzv. samostatných agentů – hrdinů, byla
  smlouva s hlavními náčelníky hevrenů, kteří intenzivně ohrožovali jižní
  hranici nově osídlených území.</p>
<p>Konsolidace vztahů s předchozí populací Tary ovšem
  nevedla k trvalému míru a pokoji. S krytými zády se začali dobyvatelé
  ze severu hašteřit mezi sebou navzájem. První otevřený konflikt probíhal
  v Rilondu, který v té době již předčil mnohá města na Lendoru, jak co
  se týče bohatství, tak ohledně vzdělanosti, uměleckých děl a slavných osobností,
  které ho nazývaly svým domovem. Pečlivé hospodaření a vláda Eldebranských rytířů
  z něj učinily metropoli, jaké v té době vskutku nebylo na Taře rovno<a href="#_ftn25" class="detail-v-zapati">25</a>.
  Rozsáhlé příjmy plynuly mimo jiné z poplatků od danerských obchodníků,
  kteří obchodovali s rychle se rozvíjejícími osadami v Durenské
  kotlině, vyčištěné nyní od skřetů a jiných nepřátel. Západní šlechta ale
  nechtěla nečinně přihlížet úbytku svých zisků a po sérii rozporuplných jednání a
  silném nátlaku na představené rytířského řádu Danérie obsadila město a jeho
  okolí, kterého se před pár desítkami let ráda ve prospěch rytířů zbavila. Král
  Západního království tak mohl ke svým formálním hodnostem doplnit i titul
  protektora Rilondu. Tato událost a neshody mezi Eldebranskými rytíři
  v názorech na ni vedly až k oddělení Řádu devíti hvězd.</p>
<p>V rámci získání diplomatické i vojenské podpory daroval
  almendorský panovník v roce 807 Storabsku území severně od Nového Amiru,
  hluboký zářez volné roviny do Džungle padlých stromů. Severní království již
  dříve pronajímalo své vojenské jednotky na zabezpečení Východní dálavy. Ty se
  nyní přesunuly do vymezeného prostoru a díky svému výcviku a zkušenostem ho brzy
  zbavily všech, kdo mohli ohrozit záměry barbarských králů. Silná armáda umožnila
  storabskému vladaři využít Severní dálavu jako vyhnaneckou kolonii pro osoby,
  které měly v úmyslu svrhnout ho z trůnu a nastolit anarchii a teror<a href="#_ftn26" class="detail-v-zapati">26</a>.
  Úrodná půda, obhospodařovaná exulanty pod přísným dohledem vojáků, výrazně
  vylepšila situaci Severního království.</p>
<p>Nová území se ale nejen obsazovala, ale stále především
  zkoumala a objevovala. Kolem roku 825 byla díky výpravám hrdinů do vzdálených,
  exotických a převážně nepřátelských oblastí alespoň zhruba známa převážná část
  mapy Tary od západního k východnímu moři a až po Bílé hory na jihu. Odvážné
  družiny se také vydaly do středu pouště a navázaly kontakt se zdejší odnoží
  temných elfů, který dále udržovali chytří kupci. Rychle si spočítali, že
  nenajdou lepší průvodce přes Rychlé duny než pouštní elfy a dále rychle poznali
  hodnotu věcí, vyráběných touto rasou pomocí suroviny těžené na tajných místech,
  zvané černý oheň nebo zvláštním elfským slovem dhangha. Zkušení mistři ji pomocí
  zvláštních zařízení dokázali přeměnit na různé typy kapalin, vhodných pro
  svícení, topení nebo pro boj. Elfí dhanghové lampy jsou vyhledávaným artiklem
  nejen kvůli lepšímu výkonu, ale i pro jedinečné umělecké zpracování každé
  z nich. Mimořádné účinky černého ohně také objevili při svých experimentech
  alchymisté.</p>
<p>Nyní již plně rozvinuté obchodní vztahy přinášely mimořádné
  zisky do pokladnic všech zúčastněných. Rostoucí profit ale neukojil snahu kupců
  i králů po stále větším bohatství a to vedlo k tzv. obchodní válce, ve
  které se nebojovalo zbraněmi, ale zbožím a zlatem. V roce 833 prosadili
  hamižní kupci v Královské radě Jižního království zákaz vjezdu jiných než
  keledorských lodí do Erinu na pobřeží Tary. Protože přes Erin procházela velká
  část surovin a výrobků, znamenalo to pro obchodníky z jiných států ohromné
  ztráty. Proto vymohli u svých panovníků odvetná opatření – zvýšení cel pro dovoz
  pro kupce s cizí státní příslušností. Další akce následovaly v rychlém
  sledu – silně se omezilo používání mincí ostatních království, jednotlivé státy
  začaly podporovat neoficiální bojůvky ohrožující jejich protivníky<a href="#_ftn27" class="detail-v-zapati">27</a>,
  atp. Do normálu se situace vrátila až po deseti letech, pod vlivem hlubokého
  propadu příjmů a nutnosti spojit se proti hrozbě separatistických tendencí na
  Taře. Pořád však mezi Východním, Jižním a Západním královstvím panuje jistá
  nedůvěra ohledně dalších úmyslů.</p>
<p>Poslední významnější událostí, která ovlivnila současné dění
  na Taře, bylo násilné odtržení centrální části Východní dálavy od osvícené vlády
  krále Riodena skupinou povstalců, nazývajících se Orlími poutníky. Přestože se
  vojenská akce na znovuobnovení pořádku v okolí Albirea nezdařila a guvernér
  byl nucen přistoupit na dočasné příměří se vzbouřenci, očekává se
  v nejbližší době opětovné sjednocení celého území Východní dálavy<a href="#_ftn28" class="detail-v-zapati">28</a>.
</p>