<h2>Arvedanské rody</h2>
<p>Novodobá historie arvedanských rodů se začíná psát památným
  příjezdem Thalionova loďstva na Lendor. Populace, která v té době žila na
  území bývalé Eldebranské říše, vznikla z dlouholetého soužití Arvedanů
  s původně pohanskými kmeny. Během těchto bezmála dvou tisíc let se obě
  civilizace dokonale promísily a splynuly spolu natolik, že měly nejen stejné
  zvyky a tradice, ale i stejnou délku života, která se rozhodně nemohla měřit
  s osmi sty lety, jichž se Arvedané průměrně dožívali za dob Císařství (nyní
  byla asi 110 let).</p>
<p>Příjezd Thaliona (později známého jako Sjednotitele) přinesl
  nejenom Bitvu krvavých plání, porážku skřetů a založení Velkého království, ale
  i novou arvedanskou krev, nedotčenou mísením s pohany. Členové Thalionovy
  výpravy (ti, kteří nepadli v oné bitvě) se pak dožili okolo 250 let a
  samotný Thalion zemřel v požehnaném věku 277 let.</p>
<p>Bitvu krvavých plání přežilo všehovšudy asi šest set Arvedanů
  z patnácti arvedanských rodů. Do dnešních dob přetrvalo už jen deset,
  protože tři časem zesláblé rody se musely připojit k jiným, silnějším, a
  dva rody úplně vymřely. Délka života se postupně snižovala (se zpomalujícím se
  trendem), takže z původních 250 let klesla na 160 v době okolo
  rozdělení Velkého království, nyní se zbylí členové arvedanských rodů dožívají
  v průměru 130 let.</p>
<p>Zbylé rody (abecedně seřazeny) nesou tato jména: Argeron,
  Corean, Daerlen, Finwaer, Forgon, Gwendor, Irean, Oremir, Sildan a Sinwar.
  Nejsilnějším rodem byl od počátku Gwendor, také i proto, že z něho pocházel
  sám král Thalion. Potomci tohoto rodu doposud vládnou v Almendoru a Danérii
  (zde dokonce nebyla přerušena rodová linie). Nejvíce rodů je soustředěno
  v Almendoru, kde sídlí ještě argeronský, ireanský a sildanský rod.
  V Danérii kromě vládnoucích Gwendorů v současné době žije také
  daerlenský rod, poté, co jeho příslušníci chvatně opustili Keledor po změně
  společenských poměrů (viz Novější historie). Keledoru sice formálně vládne rod
  Finwaer, ale jak jeho prestiž, tak podíl na moci jsou velice nízké. Ostatní
  čtyři rody – Corean, Forgon, Oremir a Sinwar – nemají svá panství pouze na území
  jednoho království, žijí chvíli tam, chvíli jinde.</p>
<p>Ještě zbývá dodat, že jméno šlechticova rodu se k jeho
  vlastnímu jménu připojuje pomocí arvedanské předložky „er“, která znamená „z“.
  Například Sjednotitelovo celé jméno tedy znělo Thalion er Gwendor, neboli
  Thalion z Gwendoru (používá se také Thalion Gwendorský).</p>
