<h2>Podzemní říše</h2>
<p>Jakkoliv rozsáhlá a rozmanitá se zdá být země na povrchu
  Asterionu, přece jen člověk tu a tam musí v němém úžasu a s posvátnou
  úctou hledět na divukrásné podzemní jeskyně, členité chodby plné třpytivých
  drahokamů, ponorné řeky, jezerní hladiny, jichž se ještě nedotkl paprsek slunce,
  a podivné podzemní tvory, tak nepodobné těm nadzemním. Pod asterionským povrchem
  totiž leží spletitý a obrovsky rozsáhlý komplex jeskyní, tunelů, chodeb, uměle
  vytesaných sálů, štol a komnat zvaný Podzemní říše. V dobách, kdy
  v pláních a lesích „tam nahoře“ ještě lovily primitivní národy kamennými
  zbraněmi divoká zvířata, se pod zemí skvěly vyspělé civilizace. Život
  v jeskyních a štolách však byl bezbarvý, všude kolem se rozlévala
  neproniknutelná čerň. Vše změnil vynález trpaslíků, tzv. kamenné slunce, které
  přineslo světlo do temných koutů, ale také zahnalo prastaré civilizace národů
  tmy do hlubin, o nichž nemají ponětí ani mnohé z ras Podzemní říše, natož
  tvorové na povrchu.</p>
<p>Původně byl povrch Asterionu spojen s Podzemní říší
  „černými věžemi“, jednolitými monolity s tajnými dveřmi, které se otevíraly
  oproti vyřčenému heslu. Dnes už většina z nich leží v prachu,
  rozemlety časem a svištícími vichry. Chaos a změnu pořádku do veškerého dění
  v Podzemní říši přineslo Velké zemětřesení, jež roztrhalo zemi i
  s chodbami, sály a komnatami jako běsnící tygr tak, že nezůstalo mnoho na
  svém místě. Moře s nitry sopek bojovalo o nová panství, tvorové podzemí
  umírali po tisících, boží hněv rozséval smrt se slepou zarputilostí. Když se
  země po mnoha dnech uklidnila, Podzemní říše se změnila k nepoznání. Staré
  chodby a jeskyně zavalilo kamení nebo zatopila voda, silné národy nyní čítaly
  jen pár desítek zbídačelých příslušníků a slabí náhle mohli vládnout všemu a
  všem. Byl to čas krys a podlosti, útok a léčka mohla přijít i od nejlepšího
  přítele. Na povrchu Asterionu se objevila spousta nových vchodů do Podzemní
  říše, kterými začaly na sluneční světlo proudit hordy goblinů, orků a jiné
  havěti. Trvalo dlouho, než se znovu ustavil nový řád.</p>
<p>V dnešních časech už není Podzemní říše polomýtickou
  zemí plnou číhajících nestvůr a velkých tajemství minulosti. Mnoho mocných mužů
  a žen pochopilo, že pod jejich nohama se skrývá součást světa, v němž žijí.
  Průzkumné výpravy mapují svrchní úrovně gigantického podzemí, aby zaplnily
  police s nadepsaným štítkem Atlasy a průvodce po Podzemní říši. Vznikají
  nové konflikty mezi nadzemními a podzemními rasami, ale také nové svazky a
  přátelské dohody. Střet rozdílných kultur pomáhá v rozvoji magie,
  theologie, alchymie, theurgie a mnoha dalším oblastem vědění. Je vpravdě
  vzrušující moci být při tom, když se mění svět.</p>