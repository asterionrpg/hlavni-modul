<h1 style="MARGIN-LEFT: 0; TEXT-INDENT: 0"><a name=_Toc510021013><![if !supportLists]><span
    style="FONT-VARIANT: normal; TEXT-TRANSFORM: uppercase">J.<span
    style="FONT: 7pt 'Times New Roman'">
</span></span><![endif]><span
    style="FONT-VARIANT: normal; TEXT-TRANSFORM: uppercase">Organizace a spolky
Asterionu</span></a><span
    style="FONT-VARIANT: normal; TEXT-TRANSFORM: uppercase"><o:p></o:p></span></H1>
<p>Jaké jsou nejvýznamnější organizace a spolky, které působí na
  Asterionu? Zde totiž najdete pouze popis těch, které operují v rámci celého
  Asterionu nebo alespoň Tary, různé místní skupiny budou popsány až
  v příslušných geografických modulech.</p>
<div class="quote">
  <div class="content">„Nejlepší obranou je dobře znát své nepřátele a jejich
    slabiny.“
    <div class="author">Černý hraničář</div>
  </div>
</div>

<h2>Bílí kouzelníci</h2>
<p>V Albireu byla založena Univerzita magie, kde největší
  mistři z kouzelníků učí mladé adepty svému umění. Území, na němž stojí, je
  magicky izolováno od ostatních částí města a chráněno mocnými kouzly. Ochranný
  kouzelný štít, kromě toho, že chrání před ohněm, vodou, volnou energií,
  magickými i nemagickými střelami a podobně, dokáže proniknout do mysli lidí
  procházejících štítem. Pokud štít objeví nějaké výraznější stopy negativní
  energie, upozorní strážce Univerzity na možné nebezpečí.</p>
<p>Kouzelníci, kteří dosáhnou jisté úrovně znalostí, se mohou
  pokusit složit závěrečnou zkoušku. Ti, kterým se to podaří, jsou nazýváni Bílými
  kouzelníky a mají právo nosit bílý šat s černě vyšitou runou označující
  jejich zaměření. Lze také složit obecnou zkoušku z čarování, bez zaměření
  na obor. Úspěšný absolvent takové zkoušky má pak také právo nosit bílý oděv,
  ovšem bez vyšitého znaku oboru. Ve Východní dálavě jsou Bílí kouzelníci
  považováni za velmi mocné a jak obyčejní lidé, tak vládci tohoto světa se
  k nim obracejí o radu a o pomoc.</p>
<p>V čele Univerzity magie stojí arcimistr, jímž je už od
  počátku její zakladatel, Alwarin Bílý. Vyučování magie se tu věnuje přes padesát
  zkušených kouzelníků, mistrů svého a někdy i jiných oborů. Největším znalcem
  teorie kouzel a magie však není žádný z nich. Mistrem nad mistry je totiž
  Eldros, muž, který sám neumí čarovat, ačkoliv je autorem mnoha kouzel a
  magických formulí. Eldros je tím, kdo povýšil kouzlení, dříve vykonávané
  intuitivně, na vědu. Mezi Bílými kouzelníky se těší velké úctě a mnozí
  z nich se s ním často radí a vedou „učené diskuse“. Eldros je jedním
  z členů Kruhu orlích poutníků.</p>
<h2>Bratrstvo dlouhých kápí</h2>
<p>Už v dobách, kdy pro lidi ze Čtyř království byla Tara
  jen vzdálenou zemí plnou skřetů, se objevili muži, bojující proti vypalování
  lesů, hromadnému lovení zvěře, kácení stromů a dalším činnostem poškozujícím
  přírodu. V začátcích tvořilo Bratrstvo dlouhých kápí pouze několik desítek
  elfů a druidů, jejichž názor nikoho příliš nezajímal. Dnes však zejména
  v severní Taře vliv Bratrstva sílí, mnoho lesních a pouštních elfů se
  připojilo ke zdejším druidům a podnikají rázné kroky, které by zabránily
  drancování země. Metody Bratrstva dlouhých kápí nejsou nijak drastické,
  spoléhají spíše na dobrou znalost lidských povah, vlastní důvtip a výřečnost,
  když manipulují s lidmi.</p>
<p>Největšími protivníky Bratrstva jsou bezesporu skřeti a temní
  druidové, kteří se zřekli svého poslání chránit hvozd a pečovat o něj a naopak
  mu škodí. Se skřety se lze většinou vypořádat kouzly nebo na ně vyzrát lstí, ale
  s temnými druidy nepohne nic jiného než boj, jelikož znají lesní kouzla a
  umí se proti nim bránit a nedají se zmámit lstivou řečí. Do Jižního hvozdu,
  sídla temných druidů, bylo vysláno několik trestných výprav, snažících se
  zejména vymanit vůli hvozdu z područí temných druidů. Zatím však tyto
  pokusy selhaly, protože za temnými druidy stojí mocná síla Drika, oranžového
  drakočlověka, který dokáže probudit ve stromech zlé jádro a udělat z nich
  nepříčetná monstra drtící svými kořeny a větvemi vše, co jim stojí v cestě.
  I když členové trestných výprav Bratrstva chvatně opustili Jižní hvozd, ještě za
  hranicemi lesa je pronásledovalo zlověstné hučení zlých stromů, rozléhající se
  na kilometry daleko.</p>
<h2>Čarodějná akademie</h2>
<p>Ve Čtyřech královstvích a jejich provinciích existuje
  organizace kouzelníků, čarodějů a theurgů, sdružující více jak tři čtvrtiny
  z celkového počtu lidských uživatelů magie, nazývaná Čarodějná akademie.
  Členství v akademii je nabídnuto každému absolventu některé
  z kouzelnických škol nebo člověku, který úspěšně složí Zkoušku živlů (tato
  zkouška testuje dovednosti v různých kouzelnických oborech a jejím úkolem
  je vyřadit z přijetí do akademie podvodníky nebo čarodějnické diletanty).
  Při vstupu do této organizace skládá každý nováček přísahu zvanou Yrgeova etika,
  jíž se musí po zbytek života řídit. V této přísaze se slibuje věrnost magii
  a nikoliv králi či vládnoucí skupině, ovšem král má právo v případě nouze
  požádat kouzelníky o pomoc a tato žádost nesmí být odmítnuta. Občas se stane, že
  panovník chce zneužít kouzelníky pro své mocenské intriky, ale členové Čarodějné
  akademie patří k nejchytřejším lidem ve státě a většinou se do králových
  her nenechají zatáhnout a nebo hrají ve svůj prospěch a podle svých pravidel.
  Výsadou magiků z Čarodějné akademie je jejich nezávislost na královských
  zákonech.</p>
<p>Čarodějná akademie se rozděluje na mnoho frakcí, navzájem se
  prolínajících, které sledují různé cíle a slouží různým pánům. Vedle čistě
  politických uskupení zcela ovládaných panovníky v Čtyřech královstvích a
  striktně vědeckých spolků, bádajících v teoretických a empirických rovinách
  zde najdeme také frakce zabývající se historií zemí, potíráním zla na určitém
  území, hledáním a zkoumáním nových forem života nebo navazováním kontaktů
  s jinými světy.</p>
<p>Magici v Čarodějné akademii se také liší svým přístupem k
  Yrgeově etice a způsobem jejího výkladu. Dříve se považovalo za zápas
  s temnotou jakékoliv použití kouzel proti Kharovi a jeho stoupencům. Po
  vítězství na Lendoru ale převládlo přesvědčení, že neomezeně svých schopností
  mohou kouzelníci využít až tehdy, kdy jim bohové dají znamení, že skutečně
  nastala „Poslední bitva“. Po nových objevech na Taře se ale objevují názory, že
  boj proti temnotě je záležitostí dlouhodobou, ale že je tím myšleno zlo starší
  než Khar, které hrozí zničit nejen Asterion, ale i samu existenci, původní
  materii současného světa. Také názory na porušení rovnováhy se liší. Jedna
  radikální větev tvrdí, že se nesmí kouzlit vůbec, jelikož každé seslání kouzla
  narušuje rovnováhu. U praktičtěji založených členů akademie se zase objevuje
  názor, že každý čaroděj nesmí spotřebovat více jak polovinu své magenergie, aby
  byl neustále připraven na případný náhlý příchod Nové Apokalypsy.</p>
<h2>Eldebranští rytíři a valkýry</h2>
<p>Tato organizace vznikla v době rozpadu Eldebranské říše
  z Královské rytířské stráže a Královského oddílu valkýr. Když se říše
  roztříštila na mnoho státečků, zůstali tito muži a ženy jako ochránci práva a
  dobra, potírali bezpráví a bojovali proti skřetům a jejich spojencům. Členy jsou
  převážně zdatní a zkušení bojovníci a mnozí se honosí vysokým postavením ve
  správě měst a zemí.</p>
<p>Mužská část si na výpravy obvykle bere dlouhý nebo obouruční
  meč, který má často letitou a bohatou historii, výjimkou ovšem nejsou ani
  palcáty a řemdihy. Oblékají kroužkovou košili nebo pancíř a přes brnění pak
  lehkou plátěnou tuniku se svým znakem. Hlavu si většinou chrání helmicí. Ženská
  část používá nejčastěji lehké jezdecké kopí nebo odlehčenou píku. Nosí stejné
  druhy brnění jako muži, ovšem upravené pro jejich velikost a postavu.
  Eldebranští rytíři a valkýry vyjíždějí na válečných koních, kteří mají ten
  nejlepší výcvik.</p>
<p>Znakem Eldebranských rytířů a valkýr je meč, přetínající
  skřetí šavli, na bílém poli. Během let se vytvořil mezi rytíři určitý kodex cti,
  který se každý z nich snaží dodržovat. Tento kodex má devět článků a
  zahrnuje především prosazování rovnosti mezi lidmi, zabraňování bezpráví,
  ochranu poutníků a pravidelné provádění tělesných cvičení. Významným znakem
  Eldebranských rytířů je jejich nenávist ke skřetům (většinou však chladná, ne
  zuřivá), a proto jen velmi těžko s těmito tvory vyjednávají.</p>
<h2>Kharovy Noční stíny</h2>
<p>Khar Démon, jeden z nejmocnějších a nejlstivějších tvorů
  na straně zla, nepoužívá k prosazování svých myšlenek a cílů pouze
  mnohasethlavé armády skřetů, vlčích jezdců a příšer. Moc dobře ví, že někdy dýka
  v rukávě nebo jed v prstenu dokáže uskutečnit jeho zájmy rychleji a
  s menší námahou. Z tohoto důvodu nechal vycvičit a vyškolit
  nejschopnější muže své armády, kteří ještě nemají skřetí vzezření (viz Řád světa
  – tvárnost), a udělat z nich ty nejschopnější špióny na Taře. A jeho záměr
  se do značné míry zdařil.</p>
<p>Kharovy Noční stíny, jak se tito špióni nazývají, jsou
  obvykle atletické postavy, ale nebývají příliš urostlí. Svaly mají pevné,
  přestože to na první pohled není vidět, a ruce i celé tělo hbitě a okamžitě
  reagují na podněty z okolí. Oblékají se tak, aby splynuli s místem,
  kde právě vykonávají zadaný úkol, a proto je nelze jednoduše odlišit od místních
  usedlíků. Zbraně, které Noční stín používá, se dají lehce ukrýt v záhybech
  šatů nebo přímo na těle. Nejčastěji nošenou zbraní je úzká dýka s pilovitým
  ostřím, způsobující těžké bodné rány, a tenký lintirový drát, vražedný škrtící
  nástroj.</p>
<p>Noční stíny vznikly před mnoha sty lety a sehrály významnou
  roli v období, které skončilo pádem Arvedanů. Jejich sabotážní akce totiž
  zcela ochromily zásobování a výrobu v arvedanských říších, čímž usnadnily
  následný útok skřetích armád. Tehdy byl jejich úder nečekaný, a také proto byl
  tak silný. Dnes už nemají Noční stíny situaci zdaleka tak jednoduchou, protože
  jak Orlí poutníci, tak vojsko zbytku Východní armády má svou kontrarozvědku,
  která po špiónech ve svých řadách a na svém území usilovně pátrá.</p>

<h2>Kněží Slunce</h2>
<div class="quote">
  <div class="content">A Bůh vystoupil ze žhavého kotouče, ze žlutého slunce, aby vyjevil
    pravdu svým věrným. Jeho služebníci před ním poklekli a zakrývali si tváře před
    nesmírným žárem, který spaloval vše nečisté v jejich duších. Pak náhle srdce
    všech přítomných začala hořet jasným plamenem, ale těla samotná spálena nebyla.
    Tehdy pochopili, že dojdou spásy. Bůh přišel doprostřed, mezi ně, a rozhodným,
    ale ne panovačným hlasem pronesl: „Vy budete mými pažemi na Asterionu, těmi, kdo
    vítězí nad zlem a nepravostí. I vaše smrt se stane prohrou nepřátel a žádná síla
    na zemi ani v podzemí, ve vzduchu ani ve vodě, v nitru sopek ani v hlubinách
    hvozdů vás nezastaví. Jděte a konejte spravedlnost!“
    <div class="author">Úryvek ze starého arvedanského textu, základ víry Kněží
      Slunce
    </div>
  </div>
</div>
<p>Nová náboženská vlna zaplavila v nedávné době severovýchodní
  Taru. Nejen, že do lidské společnosti začalo pronikat náboženství pouštních
  elfů, dávající odpovědi na otázky, kterým se lidští kněží vyhýbají (zejména o
  astrálních světech a životě duší po smrti), ale také ze samého srdce Almendoru
  přišlo nové učení o Bohu a jeho působení ve světě. Kněží Slunce, jak si
  představení nového náboženství říkají, se považují za pokračovatele arvedanských
  kněží, neboť myšlenku jediného Boha nalezl zakladatel této víry
  v arvedanských rukopisech. Tím jediným Bohem je pro Kněží Slunce Aurion a
  ostatní ze Sedmnáctky mu slouží a pomáhají.</p>
<p>Ze začátku bylo učení Kněží Slunce jen zajímavou teologickou
  teorií, která si nekladla žádné politické a mocenské cíle. Když však došlo k
  nadšenému přijetí těchto myšlenek u kupců, řemeslníků a měšťanů v Albireu a
  okolí, začali Kněží Slunce rozdmýchávat u svých oveček agresivního ducha. V
  plamenných kázáních označovali lidi jiného vyznání za kacíře, hříšníky,
  zplozence pekla a pelešence s přisluhovači Khara Démona. Mnozí lidé proto ze
  strachu přestupovali na nové náboženství, jiní tak činili jen naoko, aby
  nemuseli přerušit výhodné kontakty s albirejskými obchodníky. Nové náboženství
  se rychle rozšiřovalo a začalo zapouštět své kořeny na obou kontinentech. Tehdy
  si konečně uvědomili kněží jednotlivých bohů, že zejména v Dálavách ztrácejí
  půdu pod nohama, a společnými silami sepsali prohlášení, v němž uvalili na Kněží
  Slunce kletbu Sedmnácti bohů, nejhorší z církevních trestů. Všichni, kdo
  přijímali myšlenky Kněží Slunce, pomáhali jim nebo s nimi sympatizovali, měli
  být touto kletbou stiženi. Prohlášení se v několika kopiích četlo ve všech
  chrámech v Dálavách.</p>
<p>Kněží Slunce se však nedali zastrašit, svého učení se
  nezřekli a kletbu Sedmnácti bohů vyhlásili za bezprávný čin. Chvíli se obě
  strany častovaly urážkami a posílaly si výhružné dopisy. Jejich stoupenci také
  nelenili a na několika místech došlo k menším potyčkám. Pak všechny vzrušila
  událost, která otřásla oběma tábory. Jeden z potulných mnichů, roznášející
  prohlášení s kletbou Sedmnácti bohů, byl nalezen mrtev s probodnutým srdcem
  u cesty do Nového Amiru. O alden později se při kázaní zhroutil Lamiusův kněz a
  přivolaná léčitelka už jej nedokázala přivést k životu. Lidi zachvátil strach a
  začalo se vykládat o nadpřirozených schopnostech Kněží Slunce. Dnes si nikdo
  nedovolí vyjít ve vesnicích a městech s chrámy obou náboženství ven
  neozbrojen.</p>
<p class=tajné>Každý arvedanský kněz Slunce měl přívěšek ve tvaru
  rovnoramenného kříže s jasně žlutým kamenem umístěným v jeho středu.
  Pod kamenem se skrývá velmi jasný zdroj světla ve tvaru kuličky, které prosvítá
  skrze kámen a vytváří kolem přívěšku světelnou auru. Tento zdroj světla byl
  vyráběn v Tarosu velmi složitým postupem, který v současné době není
  schopen nikdo zopakovat. Světlo, jež vyzařuje ze zdroje, má nepříznivé účinky na
  zlé věci a ochraňuje toho, kdo stojí v jeho záři. Účinky světla se ještě
  znásobí, pokud je kulička vytažena zpoza kamene. Arvedané dali zářící kuličce
  jméno Minaur (Malé Slunce). Přívěšky arvedanských kněží lze občas nalézt v
  ruinách starých staveb, kde byly zanechány svými nositeli. Souvislost mezi
  přívěškem a kněžími Arvedanů není zatím lidem známa a pouze Orlí poutníci znají
  jejich zhoubné účinky na tvory zla.</p>

<h2>Mniši klášterů Subotam</h2>
<p>Prostí lidé ve vesnicích, měšťané a kupci na cestách občas
  potkávají poutníky zahalené v zaprášeném plášti s mečem nezvyklého
  tvaru, odhodlaných kdykoliv bránit dobrou věc a zájmy Rytíře, jejich boha, i za
  cenu vlastního života. Tito nesmiřitelní bojovníci se zlem, zvaní amánari, jsou
  jedním článkem hierarchie klášterů Subotam. Jejich odvaha je pověstná, stejně
  jako pravdomluvnost, velký smysl pro čest a zbožnost. Nechápou ty, kteří se dali
  do služeb Kharu Démonovi nebo některé ze zlých bytostí a snaží se je svést zpět
  na správnou cestu. Ovšem toto úsilí končí většinou neúspěchem, a tak jejich
  nejčastějšími protivníky v boji jsou právě přisluhovači Khara Démona.</p>
<p>Hlavou všech klášterů Subotam je asáman, neboli Nejvyšší, který se již
  oprostil od svého smrtelného těla a setrvává v nehmotné podobě ve své
  komnatě. Jako jediný v klášteře zná celé pravé jméno boha a má schopnost
  s ním rozmlouvat. Lidskou podobu na sebe bere jen jednou do roka, když
  slouží Velkou bohoslužbu, a pak přihlíží soubojům na turnaji konaném na počest
  Rytíře. Mniši se odmalička učí bojovat s palicí, klášterním mečem zvaným
  sart (jedná se o lehký obouručný meč silně podobný meči japonských samurajů), a
  také boji beze zbraně. Na turnaji předvádějí své umění a zúročují dlouhé hodiny
  vložené do velmi náročného výcviku. Tento turnaje lze chápat jako jejich jedinou
  vášeň, jinak se celý život uchylují k chudobě a odříkání. Krása, přepych a
  bohatství jsou pro ně jen prázdnými pojmy, penězi pohrdají. Největší cenu pro ně
  má jejich vlastní pravdomluvnost, poctivost, odvaha a osobní čest.</p>
<p>Ti z amánari, kteří prokáží největší víru v boha,
  odvahu bojovat se zlem a konat dobré skutky, jsou dosazeni do čela jednotlivých
  klášterů a stávají se visítary, Vědoucími. Dříve než se tak stane, musí
  podstoupit několik těžkých zkoušek. Během několika let prakticky vůbec
  neopouštějí svou celu a celou tuto dobu jsou přímo spojeni s Nejvyšším,
  který jim předá určitou část svých vědomostí a schopností. Vědoucí jsou pro
  většinu lidí jen legendou, kterou málokdo z nich viděl na vlastní oči.
  Jejich schopnosti se zdají být téměř neomezené a přesto většinu svého času tráví
  v klášteře a snaží se je ještě zdokonalit. Do světa se vydávají jen velmi
  zřídka, většinou v případě, že se objeví zlo, se kterým si nikdo není
  schopen poradit.</p>
<p>V okolí klášterů Subotam působí moc visítari a asámana a půda
  i vše živé získává požehnání a ochranu Rytíře. Pole v těchto končinách jsou
  nebývale úrodná, řeky plné ryb, dobytek silný a zdravý a lidé spokojení a
  šťastní. Není divu, že mnoho mladíků z těchto oblastí se snaží stát členem
  Subotamu a odcházejí do kláštera. Získávají status néstan, neboli Novic, naučí
  se postupně tajnému chrámovému jazyku, prodělají bojový výcvik, dozví se mnohé o
  světě a bozích, aby nakonec na turnaji po Velké bohoslužbě byli přijati mezi
  amánari. Počet těch, kteří vstoupili do bran Subotamu a z vlastní vůle jej
  opustili před dosažením statusu poutníka, by se dal spočítat na prstech jedné
  ruky.</p>
<p>Kláštery Subotam vznikly ještě před Velkým zemětřesením a
  bylo jich celkem dvanáct. Dva z nich skončily na dně Vnitřního moře, šest
  jich zůstalo na Lendoru a čtyři na Taře. Moc mnichů klášterů Subotam je ohromná,
  ale přesto se nemůže měřit s tisícinásobnou přesilou. Tarské kláštery
  skřeti obsadili a Khar Démon využil jejich prostor k vytvoření pokřivených
  forem původních mnichů. Prokletí mniši rozsévají kolem sebe jen strach, zlobu,
  zmar a nenávist, přesně v duchu svého pána. Lendorští mniši se proto snaží
  všemi silami osvobodit tarské kláštery Subotam a poskvrněnou zem vyléčit a
  přivést zpět k ní požehnání Rytíře. Amánari usilovně pátrají po polohách
  těchto klášterů, neboť vědění o jejich pozici zaniklo spolu s posledním
  dobrým mnichem v jeho zdech.</p>

<h2>Pavučina</h2>
<p>Pavučina je přísně organizovaná skupina zlodějů a vrahů
  působící zejména ve větších městech, soupeřící s místním podsvětím.
  V čele organizace stojí žena opředená mnoha pověstmi, vystupující pod
  přezdívkou Černá vdova, ve skutečnosti vážená dáma, vysoce postavená na
  společenském žebříčku. Oblasti působení Pavučiny se rozdělují na jednotlivá
  vlákna, která odpovídají městům a městečkům v Dálavách. Každému vláknu
  vládne Velký křižák, jenž je zodpovědný přímo Černé vdově. Vstoupit do Pavučiny
  není snadná záležitost a každý takový adept musí na zadaném přijímacím úkolu
  prokázat své schopnosti. Do doby, než úkol úspěšně provede, probíhá veškerá
  komunikace mezi adeptem a Pavučinou pomocí ústních vzkazů od místních žebráků
  nebo doručovaných písemných zpráv. Členové pavučiny znají jen malý počet svých
  „bratrů ve zbrani“. Toto opatření velmi znesnadňuje případné vyzrazení a
  dopadení celé organizace. Organizace je udržována pomocí několika málo pravidel,
  jejichž dodržování musí nový člen stvrdit slibem. Porušení slibu neboli zrada se
  trestá okamžitou smrtí a udržení takového prohřešku v tajnosti je téměř
  nemožné.</p>
<p>Sortiment služeb, které Pavučina nabízí, je opravdu široký.
  Od obyčejného okradení a zbití oběti, přes vydírání a přepady až po nájemné
  vraždy. Získat jejich služby není těžké. Stačí se někde v hospodě zmínit o
  záměru najmout si někoho z Pavučiny. Pavouci, jak se členům organizace
  někdy říká, pak dotyčnou osobu ve vhodný okamžik kontaktují a smluví cenu. Často
  domlouvá obchody i žebrák nebo zkrachovalý obchodník, který není členem
  Pavučiny. Po provedení úkolu je zákazník opět kontaktován a předá smluvenou
  odměnu. Část akcí, které Pavučina provádí, slouží k zachování její
  existence. K těmto akcím patří především odstraňování nepohodlných osob a
  získávání informací o záměrech ostatních vlivných skupin a lidí. Na místě činu,
  který má na svědomí Pavučina, je vždy nalezen mrtvý pavouk nebo dřevěná destička
  s nakresleným obrazcem bílé pavučiny.</p>

<h2>Rytíři devíti hvězd</h2>
<p>Během let, kdy Eldebranští rytíři potírali zlo na Lendoru, se
  z tohoto společenství oddělila méně radikální větev zbožných a lidem
  sloužících bojovníků. Nakonec se úplně osamostatnila (po tzv. Rilondském
  incidentu), čímž vznikli Rytíři devíti hvězd. Prostí lidé je mají více
  v lásce než Eldebranské rytíře, hlavně díky jejich nezištné pomoci nemocným
  a raněným, mezi válečníky a barbary však platí za zženštilé muže, nehodné
  sebemenší úcty.</p>
<p>Typický Rytíř devíti hvězd nosí kožené leginy a kroužkovou
  košili. Přes ni má oblečen bílý tabard se znakem panství, z něhož pochází.
  Výstroj doplňuje štítem erbového tvaru, kde na modročerném poli září devět hvězd
  tvořících souhvězdí Rytíře. Hlavní součást výzbroje představuje meč zvaný
  Eldebranský bijec, u nějž délka rukojeti umožňuje uchopení jak jednou, tak oběma
  rukama. Někteří rytíři používají v boji ještě krátký meč a bojují tak dvěmi
  zbraněmi. Společnost dělá rytíři věrný a dobře cvičený jezdecký kůň a někdy také
  některý z potulných mnichů, jedoucí na lehkém koni nebo mezkovi.</p>
<p>Kodex Rytířů devíti hvězd má devět základních bodů a několik
  desítek doplňkových článků, které se musí každý novic zavázat plnit, než se
  stane skutečným rytířem. Hlavní body kodexu Rytířů devíti hvězd zní následovně:
</p>
<p>Já, Rytíř devíti hvězd, svatou přísahou se zavazuji</p>
<ul class="diamond-list">
  <li>Rovnost všech lidí zachovávat a ty, jež ji zpochybňují, mečem svým trestat.</li>
  <li>Bránit a ochraňovat slabé a utlačované proti zlovůli tyranů a mocných mezi lidmi.</li>
  <li>Prosazovat spravedlnost mezi všemi tvory myslícími bez rozdílu rasy, pohlaví a postavení.</li>
  <li>Pomáhat potřebným v nouzi.</li>
  <li>Trestat špatné a ničemné za zlé skutky, jež se protiví bohům našim.</li>
  <li>Své tělo a duši v čistotě udržovat, aby na nich nezůstala ani malá skvrna nepravosti.</li>
  <li>Pozorovat a hledat věci utajené a očím skryté na svých cestách.</li>
  <li>Vyznávat víru k bohům našim.</li>
  <li>Pokorně shlížet na dění světa a konání bohů všech, očekávajíc okamžik smrti pravé.</li>
</ul>
<p>Zvláště poslední dva body odlišují Rytíře devíti hvězd od
  Eldebranských rytířů, kteří nemají žádné vazby na duchovní společenství. Jejich
  večerní modlitby se nejčastěji obracejí k Lamiusovi a Gorovi, u nichž
  hledají sílu k plnění svého kodexu.</p>

<h2>Temní mystikové</h2>
<p>Temní mystikové jsou výkonnou složkou nelegální Sjednocené
  církve. Sjednocená církev hlásá předurčenost církevní vlády a zákonů založených
  na principech víry a chce odejmout moc současných králů a vládců a sama sebe
  dosadit na jejich místo. Do jejího učení patří kromě jiného i odebrání majetku
  bohatým, zrušení šlechtických titulů, pozemková reforma a pro každého půl
  metráku zlata. Z větší části to bohužel není žert. I když možná tomuto
  hnutí dali počáteční impuls Kharovi agenti, zdá se, že v současné době je
  už plně soběstačné, alespoň co se hlouposti svých předsevzetí týče. Není divu,
  že největší oblibu má na venkově mezi nevzdělanými nevolníky a sedláky.</p>
<p>Hloupost se ale rozhodně netýká těch, kteří Sjednocenou
  církev vedou. Tito lidé směřují odhodlaně za svým cílem získat bohatství, moc a
  slávu a neohlížejí se při tom na nikoho – na své příznivce, odpůrce, ani na ty,
  kterých se věc vůbec netýká. Nástroji Temných mystiků jsou atentáty, zákeřné
  vraždy, únosy, sabotáže, loupeže, kruté mučení, atd. Podněcují rolníky ke
  vzpourám, lákají na svou stranu vládychtivé kněze a čaroděje, zastrašují či
  uplácejí ty, jejichž služby nutně potřebují. Svou nekalou činnost provozují
  hlavně na územích Almendoru, ale nevyhýbají se ani jiným zemím a jejich
  koloniím.</p>
<p>Nikomu se zatím nepodařilo objevit, kdo patří ke špičkám této
  tajné organizace. Je možné, že to jsou i lidé na nejvyšších místech, i když
  vzhledem k ideologii a názorům církve se to dá těžko očekávat. Mezi členy
  jsou nejčastěji jedinci zlého či neutrálního přesvědčení, ovšem líbivými hesly
  se nechalo zlákat i pár zákonně dobrých postav.</p>

<h2>Zylovy Noční stíny</h2>
<p>Podobnou organizaci jako Khar Démon si vytvořil i druhý velký
  vůdce skřetů Zyl, červený drakočlověk. Zylovy Noční stíny jsou věrnou kopií
  jejich Kharových protějšků, a to jak vzhledem, tak také co se týká vybavení.
  Navzájem se liší jen mírou svých dovedností. Kharovy Noční stíny jsou dokonalými
  profesionály, kdežto výcvik Zylových špiónů v několika ohledech pokulhává.
  Zyl má ovšem tu výhodu, že odhaleného agenta (který je automaticky též odstraněn
  z cesty) může rychle nahradit novým, což Kharovi neumožňuje zejména velká
  vzdálenost mezi jeho hlavním stanem a Dálavami.</p>
<p>Mezi Zylovými a Kharovými Nočními stíny vládne nesmlouvavá
  nenávist, podobně jako je tomu u jejich vůdců. Zyl Červený byl v době válek
  Arvedanů se skřety Kharovým nejlepším a nejoddanějším velitelem, ale po Velkém
  zemětřesení odmítl dál sloužit jeho cílům a začal si budovat vlastní skřetí říši
  v Tisíci jeskyních. Po Kharově znovuvtělení se jejich vztahy dále
  vyostřily. Zyl nechal popravit posly, kteří mu přinesli listinu, v níž Khar
  vybízel Zyla k návratu a k sklonění své šíje před největším a
  nejmocnějším tvorem na Asterionu, před Kharem Démonem. Skřeti z obou táborů
  na sebe často útočí, šarvátky v pohraničí mezi oběma říšemi jsou na denním
  pořádku. Tyto boje probíhají i v Dálavách, kde Noční stíny kromě úkolů
  namířených proti koloniím Čtyř království pátrají také po nepřátelských
  agentech, políčí na ně past a nakonec je odstraní.</p>
<p>Jeden z takových střetů Zylových a Kharových Nočních
  stínů se odehrál nedávno v Miramu. Zylovi agenti narazili náhodou na stopu
  jednoho nepřátelského Nočního stínu, který se chystal ukrást několik důležitých
  knih ze zdejší Siomenovy akademie. Pět agentů připravilo v zahradě u
  akademie past z několika lehkých kuší a tenkých provazů. Kharův špión
  neprohlédl nastraženou léčku a past skutečně spustil. Sedm spouští kuší cvaklo a
  sedm šipek vyletělo vstříc své oběti. Jen skvělý výcvik umožnil napadenému
  agentu přežít tento útok, zranění se však nevyhnul. Dvě šipky ho zasáhly do
  stehna pravé nohy a naštíply mu stehenní kost. Agent odkulhával pryč ze zahrady,
  ale v záloze čekající Zylovy Noční stíny počítaly i s touto variantou.
  Rozpoutal se krátký, ale zuřivý boj, po němž Kharův Noční stín zůstal nehnutě
  ležet v kaluži krve a nad ním se skláněli jeho kati, krvácející
  z menších ran a oděrek. Ráno v zahradě nezůstaly po boji žádné stopy.
  Tělo zmizelo ve strži za městem, kuše a provazy se schovaly zpět do úkrytu
  jednoho ze Zylových agentů a stopy krve odstranil jednoduchý alchymistický
  přípravek. V Miramu začal další slunný a větrný den.</p>