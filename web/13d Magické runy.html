<h2>Magické runy</h2>
<p>Magické runy jsou zvláštní znamení
  zformovaná pomocí vysokého magického umění na nějakém pevném předmětu.
  V Asterionu existuje mnoho předmětů popsaných runami, které mají různou
  moc, od obyčejných tisových hůlek až po mocné arvedanské artefakty. K napsání
  většiny run je zapotřebí nejen znalost jejího tvaru, ale musí se provést jistý
  rituál, kterým se naváže spojení mezi předmětem s runou a astrální úrovní.
  Teprve poté získá magická runa svou moc. Rituály používané při psaní magických
  run mohou připomínat tanec šílených mnichů nebo tichou modlitbu, důležitá je
  především naprostá soustředěnost runopisce. Předměty popsané magickými runami
  jsou téměř nezničitelné, jejich výrobce však většinou zná i cestu jak vyrobený
  předmět v případě nepotřeby či přímém ohrožení zničit.</p>
<p>Známé jsou tři druhy magických run. První
  byl vymyšlen a používán v arvedanských říších, druhý pak společně vytvořili
  Tři čarodějové (Aldil, Vieen a Roen). Poslední pochází od trpaslíků. První dvě
  sady run byly používány v dávné době, a proto dnes není znám jejich přesný
  počet a někdy ani jejich pravý význam. Trpasličí runy zase patří k pečlivě
  střeženým tajemstvím a ostatní rasy o nich vědí jen o málo víc, než to, že
  existují.</p>

<h3>Arvedanské runy</h3>
<p>Arvedané byli známi svou technickou
  dokonalostí a věděním přesahující veškeré představy dnešních lidí. Proto se
  nelze divit, že i jejich magické runy měly pevný řád, důmyslnou výstavbu a
  značnou variabilitu. Předměty, arvedanské artefakty, se popisovaly sekvencí
  několika run v počtu tří až pěti. První runa vždy určuje esenci, s níž
  artefakt pracuje. Druhá runa obvykle popisuje činnost a třetí určuje cíl
  působení nebo blíže specifikuje oblast působení artefaktu. Mezi ně se občas
  vkládá runa, která způsobí negaci předcházejícího znaku, tedy z léčení udělá
  otravu apod. Počet arvedanských run se dnes odhaduje na osmdesát, mohlo jich
  však být i více než pět set! Přes toto množství šlo dát předmětu jedním runovým
  nápisem různé kouzelné schopnosti, což velmi znesnadňuje jejich čtení. Jaké je
  asi překvapení pro čaroděje zkoušejícího arvedanský artefakt, když místo
  očekávaného plamínku na zapálení ohně jej ožehne ohromná ohnivá
  koule.
</p>
<p>Použití artefaktu není úplně jednoduchou
  záležitostí a vyžaduje určité znalosti a cvik. Obvyklým způsobem aktivování bývá
  kouzelné slovo provázené méně či více složitým gestem nebo soustředěná myšlenka.
  K nejznámějším arvedanským artefaktům popsaným runami patří koruna a meč
  města Albirea, jejichž držitelem je albirejský lord.</p>

<h3>Runy Tří čarodějů</h3>
<p>Tři čarodějové, patrně nejmocnější postavy
  novější historie, po sobě zanechali mnoho záhad, ale také velké vědění. Než
  odešli ze známých zemí do míst, kde jsou mapy bílé, pečlivě zapsali a
  zaznamenali výsledky svého bádání a zanechali je roztroušeny na rozličných
  místech. K jejich velkolepým pracím určitě náleží i kniha O velkých a malých
  runách a o způsobu jejich tvorby a využití. Opis tohoto velkého díla stále ještě
  existuje v několika svazcích a žijí lidé, přestože je jich poskrovnu, kteří
  umějí tyto runy psát. Nových předmětů s těmito runami proto už mnoho nevzniká,
  ale z dob Eldebranské říše se zachovalo dosti velké množství zbraní, zbrojí,
  prstenů či náhrdelníků, kde se tyto runy objevují.
</p>
<p>Runy Tří čarodějů nejsou tak precizním
  dílem, jako je tomu u run arvedanských a nejsou zdaleka tak dobře logicky
  vystavěny. O velkých runách se toho moc neví, zato vlastnosti všech šestnácti
  malých run se běžně vyučují na církevních a kouzelnických univerzitách.
  K použití předmětu popsaného runou Tří čarodějů není zapotřebí znát žádné
  aktivační slovo nebo myšlenku, protože všechny vlastnosti kouzelného předmětu se
  projeví okamžitě, jak jej vezmete do rukou. Někteří runopisci dávají svým runám
  charakteristické zbarvení, což je jakási forma podpisu či umělecké
  značky.</p>

<h3>Trpasličí runy</h3>
<p>Nejnápadnější věcí, která vás na trpasličích
  runách hned zarazí, je jejich složitost. I mocí nejslabší runy se skládají z
  mnoha čar, střídá se v nich hloubka a síla vrypu a někdy také dochází k jejich
  vybarvování přesně namíchaným odstínem barvy. Vyrýt trpasličí runu si žádá
  pořádnou dávku trpělivosti a vyučení v tomto umění trvá déle než padesát let.
  Nelze se tedy divit, že trpasličí runopisci se těší velké úctě u svých
  soukmenovců.</p>
<p>Počet trpasličích run je nepřeberný a každý
  runopisec si vytváří nové, kombinací starých vzorů a vlastních nápadů. Takto
  úspěšně vytvořené nové runy se pak předávají dál, a tak se vědění o runách u
  trpaslíků nestále rozvíjí. Použití předmětu popsaného trpasličími runami je
  poměrně snadné. Poté, co pán artefaktu vykoná aktivační rituál, předmět v jeho
  rukou získává všechny magické schopnosti vyplývající z vyrytých run a tyto
  schopnosti ztrácí až po smrti svého pána. Artefakt s trpasličími runami může mít
  pouze jednoho pána.</p>
