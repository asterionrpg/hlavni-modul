<h1>Dodatky k Asterionu</h1>
<p>Dodatky zahrnují různé doplňkové informace, které sice
  většinou nejsou nezbytně důležité pro hru samotnou, ale mohly by ji oživit, nebo
  alespoň posloužit při práci PJ. Dozvíte se několik zajímavých věcí
  z pohledu astronomie, astrologie, o tom, jaký je na Asterionu kalendář a
  kdy se slaví svátky, jakými se mluví jazyky a čím se platí. Následují ještě úzce
  zaměřené „studie“ o druzích a původu magických run, o historii Devíti knížectví,
  drakolidí, Čtyř království a arvedanských rodů a shrnující informace o Podzemní
  říši.</p>
<p><span class="zdůrazněný">Důležitá poznámka:</span> Za tajné
  informace (viz Úvod pro PJ, kde je postup, jak s nimi naložit) ať PJ
  pokládá tyto části z Dodatků: celá kapitola Astronomie; popis arvedanštiny
  a slovník; Devět knížectví – tabulka a celá kapitola Drakolidé. Údaje
  z kapitoly Arvedanské rody mohou být obtížně získatelné pro postavy, které
  nežily na Lendoru, ale narodily se už přímo na Taře.</p>

<h2>Astronomie</h2>
<p>V sluneční soustavě asterionského slunce je celkem pět
  planet. Jejich jména pocházejí z arvedanské řeči a všechna společně
  začínají písmenem „a“. Směrem od slunce jsou to Aurion (vnitřní planeta nesoucí
  jméno boha slunce, objevuje se střídavě jako jitřenka a večernice), pak
  dvojplaneta Asterion – Modrý měsíc (i Asterion je slovo z arvedanštiny;
  znamenalo Pán osudu podle nadějí, které Arvedané upírali k novému světu,
  obyvatelnost Asterionu rozhodovala o jejich bytí a nebytí), čtvrtá je planeta,
  odkud přiletěli Arvedané (dříve Arveda, nynější jméno Areta je zkomolenou
  podobou jména původního) a pátá planeta Aliot soustavu uzavírá. I tato je stále
  ještě výrazně viditelná na nočním nebi Asterionu.</p>
<p>Asterionské slunce je velice podobné našemu Slunci a i oběžná
  vzdálenost, je podobná té, v níž obíhá naše matička Země. Rok se na
  Asterionu dělí na 370 dnů. Planeta Asterion obíhá okolo svého slunce spolu
  s druhou planetou, nazývanou Modrý měsíc, a tvoří tak systém dvojplanety.
  Délka jednoho vzájemného oběhu soustavy Asterion – Modrý měsíc je 30 dnů, což je
  také délka jednoho asterionského měsíce (pokud se teď nemůžete dopočítat,
  nemýlíte se – zbylých deset dnů jsou svátky a do žádného měsíce se nepočítají).
  Asterion je sice menší než Země, má poloměr 1933 kilometrů, ale extrémní hustota
  jádra tento rozdíl vyvažuje, takže gravitace je kupodivu stejná jako na
  Zemi.</p>
<p>Odchylka osy rotace Asterionu od kolmice na rovinu jejího
  oběhu je přibližně 21° (přesněji 20,7), což je docela blízké pozemským 23,5
  stupňům – počasí sice během roku kolísá o maličko méně, ale takový rozdíl ani
  nestojí za to, abyste na něj při hraní vaší postavy mysleli.</p>
<p>Upozorňujeme, že všechny výše uvedené údaje jsou psány
  z objektivního pohledu, pro PJ, postavy je v žádném případě nemohou
  znát. Samozřejmě bychom na Asterionu našli některé špičkové theurgy a
  kouzelníky, pro něž díky styku s astrálními sférami není problém si
  skutečné údaje zjistit, ale to jsou jen výjimečné případy. Obecně rozšířená
  představa mezi lidmi je taková, že kotouč Asterionu je středem všeho, nad ním je
  v určité vzdálenosti nebeská klenba posetá hvězdami, po které se pohybují
  kotouče slunce, Modrého měsíce a tří „putujících hvězd“ (=planety).</p>

<h2>Souhvězdí na Asterionu</h2>
<p>Tak jako na Zemi, i tady si lidé skládají hvězdy, na první
  pohled porůznu roztroušené po obloze, do jednotlivých souhvězdí. Pro náš popis
  jsme použili to, jaká souhvězdí rozlišují lidé ve Čtyřech královstvích (a tím i
  v jejich dálavách). Úplný prapůvod mají tyto obrazce v souhvězdích
  arvedanských, i když nejsou zcela totožné. Zachovaly se základní tvary, ale
  většinou nesou jiná jména a lidé v nich vidí jiné symboly a jiné hrdiny.
  Jediné, co se od dob Arvedanů nezměnilo, je devět souhvězdí zodiaku (neboli
  zvěrokruhu – je to pomyslný pás na obloze, kterým během jednoho roku projde
  slunce). Jsou to (bráno od začátku roku, kterým je zimní slunovrat) Medvěd, Kůň,
  Tygr, Ryba, Antilopa, Slon, Drak, Havran a Sokol.</p>
<p>Z mnoha dalších souhvězdí můžeme jmenovat Rytíře, Loď,
  Řeku Ellion, Luk, Paletu Múzy, Kněze, Kladivo a kovadlinu, Kočku, Džbán, Čelenku
  Paní hvězd, Opici a Delfína. Nejdůležitějšími z nich jsou Rytíř a Čelenka
  Paní hvězd, které slouží námořníkům a poutníkům k orientaci a určování
  světových stran. Když pomyslně prodloužíme meč Rytíře na dvojnásobek jeho délky,
  dostaneme bod, který na obloze určuje polohu severního pólu. Jižní pól se určuje
  ještě snadněji, protože v jeho bezprostřední blízkosti se nachází velmi
  jasná hvězda – Sirrilen, nejjasnější v souhvězdí Čelenky Paní hvězd.</p>
<p><span class="rada">Tady budou obrázky dvou souhvězí – Čelenka a Rytíř.</span></p>

<h2>Astrologie</h2>
<p>Astrologie je na Asterionu široce rozšířená,
  <span class="zdůrazněný">profesionálové</span> v tomto oboru mají mezi lidmi
  vysokou prestiž a uznání. Ale pozor, jen profesionálové, nikoliv šarlatáni, ti
  bývají po svém odhalení většinou vyhnáni za městské hradby a nuceni jít hledat
  štěstí jinam. Lidé na Asterionu dobře vědí, že všechno v jejich světě
  podléhá <span class="zdůrazněný">Řádu</span>, a podle nich do něho patří i působení
  hvězd na lidský osud. V tomto velkém systému zapadá jedna věc do druhé jako
  v obrovském soukolí a ani dobu, kdy má člověk přijít na svět, neurčuje
  náhoda. Jak to tedy funguje? Nikoliv tak, že by působení hvězd ovlivňovalo
  charakter člověka, že by člověk získával svou povahu tím, ve kterém okamžiku se
  narodí. Jak napovídají i souvislosti s cykly <span
      class="zdůrazněný">reinkarnací</span>, příchod člověka na svět nebývá jeho prvním
  vtělením, nýbrž má za sebou už mnoho takových životů. Mechanismus působení je
  jiný – záření hvězd vždy pouze „otvírá možnost“ příchodu na svět pro takového
  člověka, jehož povaha tomuto záření odpovídá. Nijak ho však neovlivňuje.
</p>
<p>Tato věda je samozřejmě jako všechny vědy
  <span class="zdůrazněný">velice komplikovaná</span>. V horoskopu se střetávají
  vlivy Slunce, Měsíce a dalších tří planet, vzestupných a sestupných měsíčních
  uzlů, ascendentu a descendentu, které stojí v různých znameních zvěrokruhu
  a zaujímají různé aspekty (úhly). Toto nesčetné množství kombinací přenecháme
  k výkladu astrologům, protože nemáme prostor na to, abychom popsali celý
  systém dopodrobna. Omezíme se na výklad devíti znamení zvěrokruhu, které jsou
  jeho základními kameny. Snad každý z lidí na Asterionu ví, v jakém
  znamení se narodil (tj. v jakém znamení stálo Slunce v okamžiku jeho
  narození) a co to vypovídá o jeho povaze. A větší část by také dokázala
  vyjmenovat všechna znamení a říci něco charakteristického o každém z nich.
</p>
<p>V astrologii se 360 stupňů horoskopu
  dělí na <span class="zdůrazněný">devět znamení</span>, z nichž každé pro tyto
  účely zabírá přesně 40 stupňů. Jsou jimi Medvěd (začíná 1. 1.), Kůň
  (12. 2.), Tygr (22. 3.), Ryba (2. 5.), Antilopa (11. 6.),
  Slon (21. 7.), Drak (1. 9.), Havran (11. 10.) a Sokol
  (22. 11.). Stejně jako na Zemi se i zde ve zvěrokruhu pravidelně střídají
  aktivní a pasivní živly, tady v pořadí oheň, voda, vzduch, země.
  K živlu ohně se počítají znamení Tygra a Draka, vodě jsou přiřazeni Ryba a
  Havran, vzdušný živel představuje Antilopa a Sokol, zemi Medvěd a Slon.
</p>
<p>Ze
  dvou znamení, které patří ke každému živlu, je vždy jedno znamení <span
      class="zdůrazněný">základní</span> a jedno <span class="zdůrazněný">vedlejší</span>.
  Základní znamení vyjadřuje čistý charakter daného živlu. Rovněž jím začíná roční
  období, které s daným živlem souvisí (zima – země, jaro – oheň, léto –
  vzduch, podzim – voda). Vedlejší znamení vyjadřuje tentýž živel, ale vnímaný
  jakoby z jiného pohledu, poznamenaný vlivem jiného ročního období.
  Například Ryba patří k vodnímu živlu, ale dotek působícího jarního období
  jí znatelně ubral na podezíravosti, není ani schopná pronikat tolik do hloubky
  jako Havran. Podzimní oheň Draka je vyzrálejší než oheň, který dřímá
  v divokém srdci jarního Tygra.
</p>
<p>Zcela zvláštním prvkem je znamení Koně,
  protože nic podobného se v pozemské (evropské) astrologii nevyskytuje. Kůň
  totiž nepatří k žádnému živlu, není aktivní ani pasivní, nýbrž je to <span
      class="zdůrazněný">neutrální</span>, rovnovážné znamení./p>
<p>Jednotlivá znamení, tak jak jsou popsána, je
  nutno považovat za „<span class="zdůrazněný">čisté typy</span>“, kterým se skuteční
  lidé jenom více či méně blíží. Povaha člověka není určena jenom pozicí Slunce (i
  když jeho vliv je velice silný), ale i všech ostatních prvků horoskopu.
</p>
<p><span class="rada">Popisy jednotlivých znamení
najdete v rámečcích na různých stranách Hlavního modulu, spolu
s obrázkem příslušného souhvězdí. Viz Medvěd na straně ???, Kůň str. ???,
Tygr str. ???, Ryba str. ???, Antilopa str. ???, Slon str. ???, Drak str. ???,
Havran str. ??? a Sokol na straně ???.</span></p>

<h3>Medvěd</h3>
<p>Polarita: pasivní; Živel: země; Charakter:
  základní znamení </p>
<p>Medvěd se nevznáší v oblacích, nýbrž
  stojí nohama pevně na zemi. Věci posuzuje selským rozumem a má rád, když jsou
  jednoznačně stanoveny – srozumitelnost a jasnost vyjadřování vyžaduje i od
  ostatních. Jistota mu dává sílu a neporazitelnost. Tam, kde tápe, a kde není
  hned jasné, čemu věřit, rychle ztratí půdu pod nohama. Potřebuje se o všem
  přesvědčit na vlastní kůži, dotekem své vlastní ruky. Miluje smyslové požitky –
  hostiny, oslavy. Může být v tomto považován až za poněkud přízemního. Je
  těžké ho rozčílit, ale když jednou někdo překročí hranice jeho trpělivosti, před
  očima se mu udělá rudo a dovede se rozzuřit k nepříčetnosti. Popudí ho
  například to, když má pocit, že někdo věci záměrně zamlžuje.
</p>

<h3>Kůň</h3>
<p>Polarita: neutrální; Živel: žádný;
  Charakter: základní znamení </p>
<p>Kůň – neúnavné a vytrvalé zvíře, ochotně
  nosící na svém hřbetě ty, kteří to potřebují. Stejně tak zrozenci znamení Koně
  jsou dobrými a vytrvalými společníky svým přátelům. To, že toto znamení nepatří
  k žádnému živlu a nemá pozitivní ani negativní polaritu, jim dalo niterný
  smysl pro harmonii. Ve svém srdci bolestivě pociťují každý extrém, každý
  nesoulad a snaží se jít proti nim. Zmírňovat extrémy a konflikty, obrušovat
  každý nesoulad a nastolovat harmonii tam, kde je jí nedostatek. Obklopuje je
  klidná atmosféra. Jejich vnitřní citlivost může být paradoxně příčinou toho, že
  se oni sami mohou stát vnitřně rozkolísaní a snadno zranitelní. Slabinou Koně
  může být i nerozhodnost. Brzdí ho to, že si je dobře vědom dvojakosti věcí, ví,
  že všechno má argumenty pro i proti. </p>

<h3>Tygr</h3>
<p>Polarita: aktivní; Živel: oheň; Charakter:
  základní znamení </p>
<p>Ten, kdo se narodí ve znamení Tygra, bude
  ostatními lidmi pokládán za novátora – a právem. Přitahuje ho všechno, co je
  nové, originální, děsí se rutiny a každodennosti. Ohnivý živel, který toto
  znamení ovládá, mu neustále dodává novou energii, kterou právě Tygr nezbytně
  potřebuje. Vrhá se totiž po hlavě do náročných věcí s nejistým výsledkem,
  probíjí nové cesty tam, kam se ještě včera nikdo neodvážil. Ale není tím, kdo by
  dotahoval věci do konce, to už většinou přenechává druhým. Je horkokrevný a
  impulsivní, zkrátka rozený válečník, kterého nic nezastaví. Nemá smysl se jím
  pokoušet nějak manipulovat, to na něj neplatí. Jeho špatnými stránkami může být
  bezohlednost, zbrklost a nestálost. </p>

<h3>Ryba</h3>
<p>Polarita: pasivní; Živel: voda; Charakter:
  vedlejší znamení </p>
<p>Představte si Rybu, plovoucí ve vodě, na
  pohled plachou a nejistou. Takoví jsou i zrozenci Ryby – plaší a nejistí, kteří
  myšlenkami na sebe samé netráví příliš mnoho času. Zato se niterně zajímají o
  osudy ostatních, dokáží se snadno a rychle vžít do druhé osoby a hluboce
  s ní soucítit, jako by její problémy byly jejich vlastní. Ryba žije jenom
  pro druhé a chtěla by se obětovat pro něco vyššího než je ona sama. Svou
  nejistotu se snaží uchlácholit tím, že žije poněkud v ústraní, kde není
  takové riziko, že by se mohla připlést do nějaké nebezpečné věci. Řídí se
  pravidlem „Nikdy nebuď první ani poslední“. Dovede vytvořit útulný domov a
  láskyplně pečovat o rodinu. Její slabinou může být závislost na druhých lidech
  nebo také přílišná starostlivost, když pečuje i tam, kde se to od ní nechce.
</p>

<h3>Antilopa</h3>
<p>Polarita: aktivní; Živel: vzduch; Charakter:
  základní znamení </p>
<p>Vzdušný živel znamená mezilidské vztahy,
  komunikaci, intelekt, rychlé těkavé změny a Antilopa je jeho čistým extraktem.
  Stačí si ji jenom představit – rychlá a lehkonohá, zvídavá a neklidně pobíhající
  sem a tam, obklopená svým stádem. Zrozenec znamení Antilopy nikdy nenajde klid,
  chvíli se věnuje jedné věci, chvíli druhé. Zajímá se o všechno dění kolem sebe,
  rád cestuje a poznává nové věci, nové lidi. Za tuto obsáhlost zájmu ale platí
  tím, že většinou zůstává povrchní, nemá čas ani chuť na to, aby pronikl do
  hloubky. Ví „málo o všem“, ale jen výjimečně „všechno o něčem“. Jeho dispozicemi
  jsou dar řeči (bývá hodně upovídaný a výřečný) a dar snadného sbližování.
  Vzbuzuje ve druhých sympatie svou radostí ze života a srdečností, snadno nalézá
  přátele a navazuje známosti. </p>

<h3>Slon</h3>
<p>Polarita: pasivní; Živel: země; Charakter:
  vedlejší znamení </p>
<p>Slon je vedle Medvěda druhým zemským
  znamením. Tento živel v něm dostává jiný rozměr. Stejně jako Medvěd má rád
  jasné uspořádání věcí, jednoznačnost a hmatatelné důkazy, ale tím podobnost
  končí. Slon žije ode všeho v jakémsi odstupu, v každém okamžiku má nad
  sebou plnou kontrolu. Velké city a hnutí srdce ho odstrašují. Kvůli jeho odstupu
  se zdá, že má neprůstřelnou kůži, jakoby nic z toho, co se kolem něj děje,
  na něj nemělo hlubší dopad. Ve skutečnosti si ale všechno dobře pamatuje a je
  náročným a nelítostným soudcem skutků druhých lidí. Je poctivý, svědomitý a
  vytrvalý, v celém zvěrokruhu není pracovitějšího znamení. Nepříjemné může
  být, když se jeho vlastnosti rozvinou natolik, že z něj vyzařuje mrazivý
  chlad, strach z blízkosti a citových projevů, když je příliš kritický, vždy
  a ke všemu. </p>

<h3>Drak</h3>
<p>Polarita: aktivní; Živel: oheň; Charakter:
  vedlejší znamení </p>
<p>Oheň, který pohání Draka, je vyzrálejší než
  ten, který dává sílu Tygrovi. Drak má silnou osobnost a žije naplno, provází jej
  štědrost a velkomyslnost, není žádný troškař. Je stvořený k tomu, aby
  vládl, aby na sebe bral zodpovědnost za druhé lidi a jejich život. Je to muž
  činu a v dáli před sebou jasně vidí cíl své cesty, k němuž neochvějně
  směřuje (na rozdíl od Tygra, kterému jde jen o to, aby nestál na místě). Drak má
  schopnosti k tomu, aby vidinu tohoto cíle předal i ostatním lidem a dokáže
  jim k tomu vlévat sílu do žil, povzbuzovat je až do konce. Jeho zrak se
  občas zatoulá až do vzdálených sfér a může se v něm probudit náboženská
  horlivost až misionářství. Někdy se stává, že jeho vnitřní oheň se zvrhne
  v agresi, že má o sobě příliš vysoké mínění nebo tyranské manýry.
</p>

<h3>Havran</h3>
<p>Polarita: pasivní; Živel: voda; Charakter:
  základní znamení </p>
<p>Havran dostal do vínku schopnost vidět pod
  povrch věcí. Před jeho instinkty žádná přetvářka neobstojí. Tento dar pro něj
  představuje velkou zátěž tehdy, když se promění ve skepticismus, podezíravost a
  nutí jej na všem hledat chyby. Dovede bez zábran říkat, co si o ostatních lidech
  myslí, bez ohledu na to, jestli jim to ublíží nebo ne. Havran má obrovskou sílu
  vůle. Zajímá se o všechno, co není poznatelné běžnými smysly. Věci mystické
  povahy, tajemné, nevysvětlené a magické, vzbuzují jeho zájem. Rád by poznal na
  vlastní kůži Stínový a Vnější svět, kdyby to jen šlo. Takto se alespoň snaží o
  kontakty se záhrobím. Kdo mu ublíží, může očekávat střet s nelítostným
  protivníkem a připravit se na to, že Havran zná každé vaše slabé místo a útočí
  ze skrytu, nečekaně. </p>

<h3>Sokol</h3>
<p>Polarita: aktivní; Živel: vzduch; Charakter:
  vedlejší znamení </p>
<p>Sokol, volně letící vysoko ve vzduchu, který
  z výšky sleduje dění pod sebou, přesně zachycuje povahu tohoto znamení.
  Jeho hesly jsou volnost a nezávislost, nemá žádná pouta ani kotvu, které by ho
  omezovaly. Jeho živel, vzduch, mu dává ohromující lehkost. Tradice a zvyky jsou
  pro něj zbytečným břemenem. Chce se vždy nějak odlišovat a je ještě
  originálnější než Tygr. Vidí dál než druzí, ale jeho pohled je globální, takže
  má problémy zaostřit na jednu věc. Tato „globalita“ se týká i jeho citů, miluje
  celé lidstvo, ale je pro něj těžké zaměřit svůj cit intenzivně na jednoho
  člověka. Je mistrem snění, stavby vzdušných zámků, jeho slabinou je praxe.
  Nepříjemně překvapivé jsou pro něj tvrdé kontakty s realitou.
</p>
