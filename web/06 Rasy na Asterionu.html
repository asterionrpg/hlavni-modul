<h1>Rasy na Asterionu</h1>
<div class="quote">
  <div class="content">„Prošel jsem mnoho krajů a potkal mnoho bytostí a podivných
    stvoření. Temné elfy v poušti, skřítky z lesa a hor, dryády a mnohé
    jiné. Ale všechna inteligentní stvoření, která byla schopna myslet na vyšší než
    pudové úrovni, byla člověku podobná. Proto je velmi zajímavá otázka původu a
    života draků, jelikož tato stvoření projevují obdivuhodnou inteligenci a
    vzhledem se od člověka značně liší.“
    <div class="author">Velká kniha přírody, Orten Rozvážný</div>
  </div>
</div>
<p>V této kapitole se setkáte s popisem všech ras,
  které připadají v úvahu pro hráčské postavy na Asterionu – jsou tu údaje o
  barbarech, elfech, hevrenech, hobitech, krollech, lidech, skřítcích a
  trpaslících. Na konec jsme připojili gobliny a orky, kteří sice nejsou vhodné
  pro postavy (i když, vlastně není nemožné, aby existovala družina složená ze
  skřetů, goblinů a orků), ale jsou natolik rozšíření po celé Taře (a tolik blízcí
  lidem), že jejich popis se sem hodí lépe než do bestiáře. Poslední uvedenou
  rasou jsou skřeti, kteří jsou vlastně jen skupinou zohyzděných tvorů
  z jiných ras.</p>

<table class="asterion-table">
  <thead>
    <tr>
      <th>Rasa</th>
      <th>D</th>
      <th>S</th>
      <th>Ž</th>
    </tr>
  </thead>
  <tbody>
    <tr>
      <td>Lidé</td>
      <td>20</td>
      <td>70</td>
      <td>90</td>
    </tr>
    <tr>
      <td>Lidé z arvedanských rodů</td>
      <td>20</td>
      <td>100</td>
      <td>130</td>
    </tr>
    <tr>
      <td>Barbaři, pohané</td>
      <td>15</td>
      <td>35</td>
      <td>50</td>
    </tr>
    <tr>
      <td>Elfové</td>
      <td>20</td>
      <td>60</td>
      <td>100</td>
    </tr>
    <tr>
      <td>Hevreni</td>
      <td>15</td>
      <td>35</td>
      <td>50</td>
    </tr>
    <tr>
      <td>Hobiti</td>
      <td>30</td>
      <td>75</td>
      <td>100</td>
    </tr>
    <tr>
      <td>Krollové</td>
      <td>15</td>
      <td>30</td>
      <td>40</td>
    </tr>
    <tr>
      <td>Skřítkové</td>
      <td>35</td>
      <td>130</td>
      <td>150</td>
    </tr>
    <tr>
      <td>Trpaslíci</td>
      <td>40</td>
      <td>150</td>
      <td>200</td>
    </tr>
  </tbody>
</table>

<p>Tabulka uvádí pro jednotlivé rasy tyto charakteristiky,
  týkající se délky života:</p>
<ul class="diamond-list">
  <li>D – dospělost, tj. doba, od které je obvyklé vyrazit do dobrodružství nebo založit rodinu,</li>
  <li>S – stáří, tj. doba, kdy jedinec začne být považován za starého, z čehož vyplývá například účast v radě starších,
    a podobně,
  </li>
  <li>Ž – očekávaná délka života, tj. kolik jedinec očekává, že se dožije let, pokud
    nepadne v bitvě, neskolí jej nemoc, atd.
  </li>
</ul>
<p>Pod pojmem „lidé“ se myslí lidé, kteří pocházejí z území
  Čtyř království nebo jejichž předkové tam někdy dříve žili (to znamená i lidé
  např. z Dálav). Ostatní lidé se zahrnují do kategorie „pohané“. Výjimku
  tvoří lidé z území Storabska (Severního království), kteří dosahují 18/45/70
  let. Délka života Arvedanů se týká současné doby (a jen zbylých deseti
  arvedanských rodů), původně (za doby Císařství) dosahovala úrovně 30/500/800
  let.</p>
<p>Délka života skřetů v tabulce uvedena není – znamená to,
  že zůstane stejná, jakou měl daný jedinec před svou přeměnou na skřeta, a nijak
  se nesnižuje. Snad to Stvořitel tak chtěl pro to, aby měli skřeti dostatek času
  a mohli se případně rozhodnout přiklonit zpět na světlou stranu. Pro doplnění,
  délka života draků (dobrých i zlých) se počítá na stovky let, přičemž nejdelší
  život má drak bílý (překonává svou dlouhověkostí i Arvedany za jejich největší
  slávy).</p>

<h2>Barbaři</h2>
<div class="quote content">
  Když do toho třísknu, a nic se nestane, co udělám? Třísknu do toho
  ještě víc!
  <div class="author">oblíbená barbarská hádanka (volný překlad)</div>
</div>
<p>Lidé ze Čtyř lendorských království označují jménem barbaři
  všechny lidi, kteří žijí na sever od jejich zemí. Barbaři jsou většinou
  urostlejší a odolnější než jejich jižní sousedé, a to také díky tomu, že nevedou
  tak bezstarostný a zahálčivý život. Někteří z nich jsou poměrně obratní,
  ale nebývá to pravidlem. Tento nedostatek nahrazují v boji zuřivostí a
  velkou odvahou, spoléhají spíše na rychlý smrtonosný útok, než aby opatrně
  vyčkávali na chyby soupeře. Barbarský válečník obvykle bojuje těžkou jedno nebo
  obouručnou zbraní, kterou může rozdávat tvrdé rány. Do bitev si obléká
  kroužkovou nebo koženou zbroj pobitou kovovými cvoky, štít používají pouze
  slabší barbarští válečníci.</p>
<p>Barbaři mají svá města, která však zdaleka nesnesou srovnání
  ani s nejchudším z měst Čtyř království. Jsou to spíše větší vesnice,
  kam se bojovníci na zimu uchylují. Na jaře vyjíždějí na lodích na moře či na
  koních do plání, aby vykonali hrdinské skutky. Jednotlivé barbarské usedlosti či
  vesnice se navzájem napadají z banálních důvodů a někdy ani vhodnou záminku
  nehledají (těch je ale většinou hned několik). Všechny tyto skutečnosti
  přispívají k jejich pověsti neúnavných válečníků a lupičů. Jejich nájezdy
  jsou sužovány nejen lidská království (mezi nimi hlavně Storabsko) a Trpasličí
  hory, ale i, byť ne tak často, lesy elfů. Mezi nejnebezpečnější pak patří
  výpravy na sever do území krollů a obrů, kde se vyskytují bohatá naleziště
  drahých kamenů.</p>
<p>Největší úctě se
  u barbarů těší kněží a moudří muži, možná také proto, že je jich mezi barbary
  jako šafránu. Často jsou jim připisovány skutky velmi nepravděpodobné až nemožné
  (přemístění hory, zmizení stovek čtverečních kilometrů lesa, apod.). Kněží se od
  kouzelníků liší především tím, že také jako válečníci často sáhnou po zbrani a
  bojují bok po boku mužů, kterým necelou hodinu před tím vyprosili přízeň bohů.
  Kouzelníci jsou spíše zdrženliví, co se týče boje, nicméně občas do něho také
  zasáhnou. Potom ale buď samo nebe milostivo těm, kteří nestojí na té správné
  straně, neboť jsou mistry útočných kouzel a jejich úder bývá zpravidla strašný a
  drtivý.</p>
<p>Při plavbě na
  mořích používají dračí lodě, veslice s dračí hlavou na přídi, které se
  často vracejí obtěžkány poklady. Na těchto lodích se také plaví k pobřežím
  Tary a dobývají její bohatství. Někteří z barbarských válečníků se usadili
  natrvalo v Novém nebo Vnitřním moři, kde splynuli s pirátskou
  společností nebo sami založili vlastní pirátskou základnu. K posádkám
  přepadených lodí bývají velmi krutí a jen málokdy berou s sebou
  zajatce.</p>

<h2>Elfové</h2>
<p>Slovo elf pochází z jazyka vznešených elfů. Má podobný
  význam jako slovo člověk v jazyce lidí a označuje tak příslušníka vlastního
  národa. Světlí a temní elfové přijali toto jméno od lidí a pokud o sobě mluví,
  označují sami sebe slovem magawa, které v elfštině znamená „lesní lid“.
</p>
<p>Elfové mají štíhlé, metr a třičtvrtě vysoké postavy působící
  dojmem pružnosti a hbitosti. Zpravidla oválnou tvář zdobí jasné, pronikavé oči
  modré nebo hnědé barvy, chvílemi zakryté dlouhými vlasy hnědé nebo hnědočerné
  barvy. Jsou také podle lidských měřítek neobyčejně, až nadpozemsky krásní a
  mnoho lidských žen elfkám jejich krásu závidí. Znak, který jasně odlišuje elfy
  od lidí, jsou jejich špičaté uši. Stárnou jinak než lidé – až do vysokého věku
  mají pořád stejný, mladistvý vzhled, jako by jim bylo dvacet, nanejvýš třicet
  let, a pak náhle během jednoho roku zestárnou a odejdou z tohoto světa.
</p>
<p>Způsob života a nahlížení na svět vytvořil úzký vztah mezi
  elfy a zemí, v níž žijí. Toto pouto by se dalo nejlépe přirovnat ke vztahu
  bratra a sestry, kdy v případě nouze jeden druhého chrání a v případě
  potřeby jeden druhému pomáhá. Proto lesy, kde elfové přebývají, jsou mladé a
  svěží na pohled, a přitom staré a letité věkem. Když jimi člověk prochází, jako
  by dýchal svěžest jara a zároveň naslouchal příběhům dávno minulým, kdy hrdinové
  chodili hvozdy a pláněmi Asterionu a dávná města byla plná lidí a života.
  Z těchto důvodů si elfové nestavějí obydlí z hlíny a kamení, ale žijí
  v korunách a dutinách stromů, obklopeni zeleným listím a mohutnými
  větvemi.</p>
<p>Jejich velká vnímavost pro věci kolem sebe se odráží
  v bystrém úsudku a hluboké moudrosti, kterou získali od lesních tvorů
  žijících mnohem déle než oni sami. Díky tomu také mají velkou úctu ke všemu
  živému, a pokud někdo život druhého svévolně ohrožuje, má v elfech
  neúprosné protivníky. Proto také elfové nenávidí skřety, kruté a bezcitné
  zabijáky, a také nemrtvé a zlé myšlenkové bytosti, které ničí na potkání. Lidem
  jsou známy dva rody elfů: světlí elfové a temní elfové, ale občas lze vystopovat
  zmínku i o třetím rodu – vznešených elfech.</p>

<h3>Světlí elfové (Magawa)</h3>
<p>Domovem světlých elfů je Lendor a jeho rozsáhlé hvozdy. Tvoří
  největší část elfího národa a své přízvisko světlí získali po útěku jejich
  bratří, temných elfů, před dávnými věky. V průběhu staletí se pak rozdělili na
  dvě větve, mde-magawa a uku-magawa. Tyto názvy jsou ale pro člověka zvyklého
  mluvit obecnou řečí natolik krkolomné, že se většinou označují jen jako světlí
  elfové. Totéž platí o názvech jednotlivých rodů temných elfů, které se většinou
  nazývají svými ekvivalenty v obecné řeči.</p>
<p><span class=zdurazneny>Mde-magawa</span> žijí stále stejným
  životem už po tisíce let. V Zemi klidu, největším hvozdu na Lendoru, uctívají
  své bohy, radují se z krás světa a příliš se nezajímají o události za hranicemi
  jejich země. Velmi typickým projevem jejich povahy je ohromná vitalita a zápal,
  s nímž se ženou do každé věci, kterou zrovna podnikají. Mde-magawa se rozhodují
  převážně srdcem a na základě intuice, promýšlením věcí do detailů opovrhují.
  Tato vlastnost se také projevuje v boji, kdy nedostatek techniky nahrazuje
  nadšení a vůle zvítězit. Výjimkou je střelba z dlouhého luku, kterou
  ovládají vskutku velkolepě.</p>
<p><span class=zdurazneny>Uku-magawa</span> žijí v lesích nebo
  městech na území Čtyř království nebo u úpatí Obřích hor. Od původních magawa se
  odloučili v době založení Eldebranské říše, kdy odešli na jih do menších hvozdů
  a kamenných měst. Během bojů se skřety a drakolidmi ztratili svou lehkomyslnost,
  přijali lidskou víru i panteon a začali daleko více přemýšlet o dopadu svých
  skutků. Uku-magawa jsou velmi hloubaví, přesto však nezapomínají na hlas svého
  srdce. Mají větší trpělivost než většina lidí a dokáží se urputně držet svého
  cíle. Vleklá válka a Ostražitý mír donutily uku-magawa naučit se používat lidské
  zbraně a zvládnout jejich techniky. A díky své vytrvalosti mnozí
  z uku-magawa předčili v umění boje své lidské učitele.</p>

<h3>Temní elfové (Magawa-ngo)</h3>
<p>Při Bitvě pěti mečů se temní elfové rozprchli do opuštěných a
  nehostinných krajů budoucí Tary. Největší skupina utíkala do hvozdů a džunglí a
  stala se lesními elfy, menší skupina utekla do země vyprahlého písku, pouště
  Rychlé duny neboli po elfsku Mar’nub. Pár elfů se protloukalo samostatně a bylo
  zahnáno do vysokých hor. V národech, které v těch dobách bojovaly proti Kharu
  Démonovi, zůstala až do dnešních dob zášť vůči temným elfů za jejich domnělou
  zradu.</p>
<p><span class=zdurazneny>Mde-magawa-ngo (lesní elfové)</span>
  našli útočiště v Červeném lese, kde většina jejich potomků dodnes žije.
  Zachovali si zvyky svých příbuzných na severu, mde-magawa, jejich obřady, víru i
  vitalitu. Také po fyzické stránce se změnili jen nepatrně a od světlých elfů je
  dokáže rozeznat zase jen elf. Přesto však blízká přítomnost Kharových hord
  nemohla nezanechat svůj cejch v jejich životech. Protože skřeti měli strach
  z elfích luků, Khar povolal různé příšery, stvůry a nelidské výtvory, aby
  bloudily elfími lesy a zabíjely na potkání. Lesní elfové se tak naučili lsti a
  úskoku, mnohdy jediné zbrani proti strašlivým protivníkům.</p>
<p>Úděl <span class=zdurazneny>mba-magawa-ngo (pouštních
elfů)</span> byl o poznání těžší. Poušť nevítala příchozí s otevřenou náručí a
  kdo chtěl přežít, musel se přizpůsobit. Pokožka pouštních elfů postupně
  získávala stále tmavší a tmavší odstín, až úplně zčernala, zatímco vlasy zbělely
  a staly se téměř průzračnými jako zrnka všudypřítomného písku. První léta
  v poušti byla obzvlášť krušná a pouze jedinci se silnou vůlí a pevnou vírou
  přežívali. Nehostinné prostředí obrousilo své nové děti až k pevnému a
  zdravému jádru, vítr odnesl vše, co nebylo potřebné. Nezištná pomoc jednoho
  druhému je v poušti nezbytností, otázkou života a smrti. Proto jsou pouštní
  elfové laskaví tvorové, ale přísní soudci, hluboce věřící, kteří urazili na
  cestě za poznáním bohů, Stínového a Vnějšího světa, mnohem větší úsek než
  ostatní.</p>
<p>V nejhorší situaci po útěku z Bitvy pěti mečů však byli <span
    class=zdurazneny>mto-magawa-ngo (horští elfové)</span>. V malých skupinkách museli
  čelit všem nebezpečím, která na ně vysoko v horách číhala a často některého z
  nich odloučila na delší dobu od ostatních. Horští elfové se tedy museli spoléhat
  především na své vlastní síly, vědět si rady v každé situaci. Neměli možnost
  pěstovat potravu, opravovat staré nebo kovat nové zbraně. Všechno, co
  potřebovali, jim musela poskytnout okolní příroda. Z horských elfů se tak
  stali mistři přežití v každé situaci, schopní, rozhodní a neohrožení.</p>

<h3>Vznešení elfové</h3>
<p>Staré rukopisy z dob Arvedanů se zmiňují také o „dva
  metry vysokých, neobyčejně krásných a moudrých vznešených elfech, kteří
  znamenitě vládnou mečem a kopím, v boji se neunaví, znají kouzla nebývalé
  síly a plynutím času nestárnou.“ Lidé se se vznešenými elfy setkali naposledy
  před třemi tisíci let, a proto o nich dnes již nikdo nic neví. Vyprávějí se
  legendy a báje o bojích vznešených elfů a Arvedanů, ale ty jsou značně
  zkresleny, jak na ně působil čas a fantazie vypravěčů.</p>
<p class=tajndaje>Domov vznešených elfů je už po tisíce let v údolích
  Dračích skal na Taře, která hlídají magické pásy zabraňující vstupu zejména
  skřetím nájezdníkům. Po pádu arvedanských říší se vznešení elfové zcela uzavřeli
  světu a přerušili veškeré kontakty s příslušníky jiných ras. Jedinou
  výjimkou jsou občasné vynucené střety s Kharovými špióny, kteří se stále
  snaží ukrást magické předměty a znalosti vznešených elfů.</p>

<h2>Hevreni</h2>
<p>V údolích Zelanských vrchů a na rozlehlé Divoké a Trhlinové
  pláni žije národ bojovníků a jezdců na koních, kteří svou urputností v boji
  konkurují barbarům z Lendoru. Hevrenští muži dorůstají průměrně výšky dva
  metry, ženy jsou jen o něco málo menší. Postavu mají statnou, utuženou častým
  cvičením a boji s lidmi, trpaslíky nebo elfy. Jejich paže vypovídají o
  velké síle a přitom neztrácejí obratnost. Tvář hevrenů bývá holá, málokterý
  z nich má vousy, zato vlasy převážně černé barvy si nechávají růst až po
  ramena a někdy je splétají do několika úzkých copů. Zásadně oblékají pouze
  koženou zbroj vyztuženou drátěnými kroužky nebo železnými cvoky. Kůže je vůbec
  nejpoužívanějším materiálem k výrobě hevrenských oděvů a šperků, jejichž
  kvalita a nápaditost převyšuje lidské výrobky z kůže. V bojích se
  ohánějí palcáty, válečnými kladivy nebo kyji, meče používají zřídka. Největší
  zálibou hevrenů je jízda na trhlinovém mustangu, kterého si každý válečník musí
  sám chytit a zkrotit.</p>
<p>Většina mužů a mnohé z žen vyjíždějí na jaře do plání,
  aby zde zůstali až do pozdního podzimu. Stavějí si dočasné tábory, které po dvou
  až třech aldenech zase zboří, a jedou dál. Celou Divokou pláň a jižní část
  Trhlinové pláně považují za své území a každý, kdo tudy chce projet, se musí
  připravit na zaplacení poplatku ve zlatě nebo doufat, že na hevreny nenarazí.
  Pokud se však hevrenům někdo nelíbí, nepodaří se mu vykoupit ani horou zlata.
  Vesnice v horách, kam se stahují tito kočovníci v zimě, přes rok
  udržují děti, starci a ti, co se kvůli zranění nebo nemoci nemohli vydat do
  plání. Přestože se na první pohled může zdát, že hevreni jsou prostoduší jezdci
  na koních bez cíle a vedení, opak je pravdou. V jižní části Zelanských
  vrchů stojí královské město Canthia, které bylo postaveno za dob Arvedanů.
  Hevreni toto město kdysi dávno obsadili a zvolili si mezi sebou krále (vallero)
  a vůdce (calimas) jednotlivých kočovnických skupin. Král příliš nevyjíždí
  z města, je střežen početnou skupinou svých ochránců (pi&ntilde;os), a dohlíží na
  vojenský výcvik ve zdejší aréně, kde bojují
  hevrenští válečníci se zajatci a divokou zvěří okolních krajů. Zákony byly
  ustanoveny při jmenování prvního krále a v téměř nezměněné formě se
  dochovaly do dnešních dnů. Díky stručné formulaci a věcnému obsahu sestávají jen
  z dvaceti tří článků, které umí každý hevren odříkat zpaměti. Každou zimu
  se sjíždějí calimas volit nového krále, každý se sílou hlasu rovnou počtu koní
  v skupině, již vede.</p>
<p>V uplynulé historii hevreni vždy válčili na straně skřetů,
  protože to byli Arvedané, kteří jim násilím brali jejich zem, a dnes se o totéž
  pokoušejí lidé ze Čtyř království. Vztah ke skřetům však není nijak vřelý, a
  pokud by napadli jejich území, začali by bojovat i proti nim.</p>

<h2>Hobiti</h2>
<p>Hobiti jsou malí, jen necelý metr vysocí človíčkové veselé
  povahy, kterou jen velmi zřídka ztrácejí, pokud je ovšem někdo nevyruší zrovna
  od snídaně, oběda, svačiny, večeře či jiného jídla. Díky množství potravy, které
  do sebe během jediného dne dokáží vpravit, je jejich postava „mírně“ zakulacená
  a dobráckou tvář zdobí buclatá líčka. Oblékají si šaty jasných pastelových barev
  a v oblibě mají i slaměné klobouky. Neradi chodí v botách, protože jim
  i na spodní části chodidel rostou chlupy, na něž jsou patřičně pyšní.</p>
<p>Snad žádný jiný národ Asterionu nežije tak spokojeným a
  pohodlným životem jako právě hobiti. Oblast, v níž žijí, má jasné a pevné
  hranice a o záležitosti za těmito hranicemi se nestarají. Všechno, co potřebují,
  si obstarávají sami vlastními silami a dokonce obchod funguje jen uvnitř kraje,
  kde hobiti přebývají, do okolního světa nic nevyvážejí a ani odtud nic nekupují
  (existují ovšem výjimky). Hobiti žijí v střední části východního Lendoru,
  kolem Borůvkového hvozdu, v němž leží pověstné hobití borůvkové plantáže.
  Majetnější hobiti si budují místo obyčejných domků nory, díry do úbočí kopců.
  Čím majetnější hobit je, tím větší a rozvětvenější noru vlastní. Chudí hobiti se
  musí spokojit s nízkými kamennými domky, které dohromady tvoří malé
  vesnice. Na Taře lze spatřit hobity jen ve větších městech, kde se někteří
  z nich snaží zbohatnout na obchodě a nebo se nechali zlákat vidinou nového
  světa plného nevídaných druhů potravin.</p>
<p>Je vidět, že jen málokterý hobit má chuť opustit kraj, kde se
  narodil, a jít do nějakého únavného dobrodružství s vyhlídkou na nejistý
  zisk, i když by mohl být sebevětší. Přesto i mezi nimi se najdou dobrodružné
  povahy, které nehledí na vlastní nepohodlí, ztrátu jistoty pravidelné stravy a
  dobrého pití a přidávají se ke skupinkám dobrodruhů. Pak jsou velmi platnými
  pomocníky, jelikož díky své malé postavě, umění tiché, či spíše neslyšné chůze a
  neuvěřitelné obratnosti, kterou byste u nich vůbec nečekali, se dokáží dostat
  nepozorovaně snad kamkoliv. Často navíc mají tak zázračné štěstí, až se to příčí
  zdravému rozumu. O špionážních a zlodějských kouscích hobitů se vyprávějí celé
  příběhy, v nichž malí zlodějíčkové vyslechnou tajnou rozpravu krále
  s jeho rádci v malé místnosti, kde se nelze nikam schovat, nebo
  otevřou komplikovaný Maxorův zámek, jímž se chrání ty nejcennější poklady.</p>

<h2>Krollové</h2>
<p>Severní pláně Lendoru, neustále sužované mrazivým větrem a
  ohromnými vánicemi trvajícími i několik dnů, jsou domovem krollů, lidských obrů.
  Nepříznivé podmínky této nehostinné pustiny způsobily, že kůží krollů nepronikne
  ani třicetistupňový mráz a kroll vydrží putovat sněžnou vánicí proti poryvům
  větru dlouhé hodiny. Drsné podnebí se také podepsalo na jejich divokém vzhledu.
  Tvář ošlehaná větrem a rozbodaná zmrzlým sněhem, opotřebovaná kůže visící
  v cárech na šlachovitém těle, kůže na rukou i nohou připomínající kůru
  stoletých dubů. Pod „zdřevnatělou“ kůží jsou jejich svaly pevné, ačkoliv často
  strádají hladem, kdy nemívají žádné jídlo i několik aldenů.</p>
<p>Co se myšlení a intelektu týče, nejsou na tom
  v porovnání s ostatními rasami nejlépe. Jejich řeč je jen o málo více
  než soubor hrdelních skřeků, kterými ostatní ze své tlupy upozorní na kořist či
  nebezpečí. V zajetí se však, pokud je jim věnována patřičná péče, rychle
  učí a dokáží dosáhnout až úrovně inteligence průměrného člověka. Krollové žijí
  v malých skupinkách o deseti členech, ale i uvnitř tlupy si zachovávají
  velký díl samostatnosti. Pokud se někdo z nich příliš vzdálí od skupiny a
  ztratí se v okolní krajině, je ponechán svému osudu. Ostatní počkají
  nanejvýš jeden den, jestli se náhodou opět neobjeví.</p>
<p>Často se vykládají příběhy o krutosti krollů. Pokud
  odhlédneme od toho, že to jsou často jen nafouknuté banální příhody vyprávěné
  málo důvěryhodnými „dobrodruhy“, lze říci, že krollové při své malé inteligenci
  sotva dokáží rozlišit dobro a zlo, byť jen v jednoduchých případech. Proto
  jednají až na výjimky víceméně pudově.</p>

<h2>Lidé</h2>
<p>Před několika tisíci lety, v dobách válek říší Arvedanů
  se skřety, žili lidé v Lendoru pokojným životem zemědělců a rybářů, kteří
  se pramálo starali o osudy ostatních národů a celého Asterionu. Jak vyhasínal
  plamen arvedanské slávy, bylo jasné, že pokud nepovstane někdo silný a odvážný
  proti krutým skřetům, brzy na Asterionu nebude svobodných lidí, ale pouze otroků
  a otrokářů. Jeden kontinent byl roztržen na dva, průrvu zalilo Vnitřní moře a
  zbylí Arvedané začali předávat své vědomosti lidem, usadili se mezi nimi a
  připravovali je na střetnutí se skřety. Lidé se stali silnějšími, moudřejšími,
  zručnějšími a mocnějšími než kdykoli předtím a jejich neutuchající touha
  poznávat a odhalovat je stále poháněla vpřed. Lidé, jak je známe na Asterionu
  dnes, začali psát svou slavnou historii nejprve v Eldebranské říši, pak ve
  Čtyřech královstvích a nyní i na Taře.</p>
<p>Povaha lidí je rozmanitá jako život v Džungli padlých
  stromů, a jejich chování a skutky nevypočitatelné, jako když čaroděj zkouší nové
  zaklínadlo a stále pořádně neví, co od výsledného kouzla vlastně očekává. Lidé
  zradí pro peníze, umírají pro čest a z pýchy, škodí pro radost, obětují se
  pro lásku, zabíjejí ze zášti nebo pomáhají za dobré slovo. Každý z nich je
  jedinečný a vyznat se v nich dá někdy pořádnou práci i nejmoudřejším
  z pouštních elfů.</p>
<p>Lidé se díky své zvědavosti a vůli po úspěchu uplatní všude a
  ve všem mohou dosáhnout vynikajících výsledků. Z lidského národa pocházejí
  kouzelníci vládnoucí nepředstavitelnými silami, bojovníci ocelových svalů a
  hbitých paží, druidové, kteří spravují nekonečné hvozdy, rytíři, kteří bojovali
  v tolika bitvách, že jen jejich vypočítání by trvalo půl dne. Také zloděje
  nevídaného nadání ke svému řemeslu nebo potulné bardy, mistrně ovládající svou
  loutnu, bychom mezi lidmi hravě našli, stejně tako jako bohu oddané kněze.
  Arvedané zkrátka odvedli dobrou práci při vyučování svých nástupců a záleží jen
  na lidech, zda dokáží, že byli pozornými žáky.</p>

<h2>Skřítkové</h2>
<p>Skřítkové by také
  mohli být nazváni národem malých lidí, neboť jsou jim více podobní než hobiti
  nebo trpaslíci. Jsou v průměru vysocí jen o něco více než metr a váží okolo
  čtyřiceti kilogramů. Jejich tvář je bezvousá a dobrácká, připomínající
  bezelstnou tvář dítěte, s velkýma očima široce rozevřenýma, které září
  jasnou barvou tak pronikavě, že i ty nejkrásnější z elfích dívek jim je
  mohou závidět. V malé skřítčí postavě se skrývá hbitost někdy hraničící až
  s neposedností, takže někdy skřítkové provedou nějakou vylomeninu jen
  proto, aby se něco dělo. Silou ani odolností nijak nevynikají, ale vykazují
  překvapivě vytrvalou vůli přežít za každé situace.</p>
<p>Nejzajímavější na
  skřítcích je jejich mírná hravá povaha někdy hraničící až s dětskou
  naivitou. Díky této skutečnosti a faktu, že nikdy nerozšiřovali svá území na
  úkor svých sousedů se stalo, že během válek skřetů a Arvedanů ani jedna strana
  nezískala skřítky pro boj a ani se je nepokusila napadnout. Skřítkové žijí už
  tisíciletí poklidným životem ve svých malých domcích na úbočích Skřítčích vrchů
  a v údolích a paloucích Zlatého lesa. Obvykle si skupina skřítků postaví
  domky nedaleko sebe, takže pak tvoří jakousi malou vesničku. Skřítkové se
  navzájem často navštěvují a vyprávějí o svých cestách do hlubin lesa nebo
  temných štol pod horami. Skřítčí pokolení se větví se na dva základní rody –
  lesní a horské skřítky a jednu vedlejší větev – šedé skřítky.</p>

<h3>Lesní skřítkové</h3>
<p>Lesní skřítkové
  snesou porovnání s lidmi co se týče inteligence a odolnosti a díky
  neuvěřitelné hbitosti a rychlosti je v obratnosti předčí. V lese se
  dovedou pohybovat velmi tiše a nenápadně takovým způsobem, že i lesní elfové
  jsou udiveni jejich dovedností. Lesní skřítkové ale nejsou na rozdíl od svých
  horských příbuzných moc silní, a proto se vyhýbají fyzické námaze. Většinou si
  raději sednou a přemýšlejí, jak by si namáhavou práci usnadnili, než by zkusili
  použít síly vlastních paží. Mají velkou zálibu v pozorování lesního života
  a přátelí se s mnoha lesními obyvateli. Svůj pozorovací talent použili také
  ke zkoumání vlastností rostlin a stromů a jejich znalosti v tomto směru
  jsou dalekosáhlé.</p>

<h3>Horští skřítkové</h3>
<p>Horští skřítkové jsou o něco robustnější a
  silnější, což je důsledek dlouhých let strávených v dolech. Jsou
  rozvážnější a méně dětinští a příslovečná je jejich trpělivost. Nehledají krásu
  v lese, nýbrž pod zemí, kde hloubí dlouhé šachty a hledají drahé kameny. Ty
  pak nekonečnou dobu vybrušují do dokonalého tvaru a poté dlouhé hodiny pozorují
  třpyt lomeného a odraženého slunečního světla na stovkách hran a plošek
  drahokamů. Štoly pod Skřítčími vrchy tvoří jednu z nejrozsáhlejších a
  nejkomplikovanějších spletí chodeb a slují, jaká je na Taře k vidění.
  Některé chodby se už nepoužívají stovky let a místa, do kterých vedou, nejsou
  známa ani nejstarším horským skřítkům.</p>

<h3>Šedí skřítkové</h3>
<p>Šedí skřítkové jsou zvláštní větví rodu skřítků. Své
  jméno dostali díky velkým šedým očím, které vyzařují smutek a navozují zdání
  jejich bezbrannosti. Jsou velmi moudří a inteligentní, a díky své skvělé paměti
  znají mnohá tajemství a příběhy, na které lidé již zapomněli. V celé Taře
  jich žije pouze několik, ne více než pár desítek. Ten, kdo je na své cestě
  potká, má dobrou příležitost dozvědět se událostech dávno minulých, neboť šedí
  skřítkové jsou i velmi upovídaní. Často se stávají učiteli ostatních skřítků a
  předávají jim zlomky své moudrosti. Šedí skřítkové patří k nejstarším
  inteligentním tvorům na Asterionu, jejich paměť sahá až do dob před příchodem
  Arvedanů.</p>

<h2>Trpaslíci</h2>
<p>Trpaslíci jsou nejznámější rasou pocházející z Podzemní
  říše. Postavou jsou menší než lidé, podsadití a pevněji stavění, připomínající
  vzdáleně kus skály, v níž mají trpaslíci vytesané své domovy. Tvář mají
  porostlou hustým vousem, o který se pečlivě starají, splétají si jej do copánků
  a různým způsobem upravují. Trpaslík s neupraveným vousem je považován za
  odpadlíka, který nectí tradice a není hoden úcty. Kromě vousů se trpaslíci
  pečlivě starají i o své vlasy, přestože jim už zdaleka nevěnují takovou
  pozornost. Podle zastřižení vousů a vlasů každý trpaslík pozná, ze kterého města
  či kraje ten který trpaslík pochází, jak vysoko je postavený a vážený a jaký má
  ve svém domově vliv.</p>
<p>Trpaslíci, zvláště pak ti starší, se málokdy smějí. Ne, že by
  neměli smysl pro humor, ale smích by snížil jejich důstojnost, na které si velmi
  zakládají. Proto vidět trpaslíka se smát je velmi vzácný zážitek, který se dává
  často k dobru při vyprávěních u táborových ohňů (ale ne pokud u nich sedí
  také trpaslíci). Obecně se soudí, že trpaslíci jsou trošku hloupí. To ovšem není
  pravda, oni si jen všechno důkladně promýšlejí a pečlivě zvažují všechna pro a
  proti, než vysloví svůj názor nebo začnou jednat. Jakmile však k nějakému
  rozhodnutí dospějí, tvrdohlavě za ním stojí a jen velmi neochotně jej mění.</p>
<p>Čím se ale trpaslíci mezi národy žijícími na povrchu
  Asterionu proslavili nejvíc, je jejich stavitelské umění. Při vytesávání
  obrovských podzemních síní a hloubení štol, stejně jako při zdobení dveří a stěn
  komnat velmi složitými ornamenty, nemají na Asterionu sobě rovné. Mnoho mocných
  lidských králů a dokonce někteří z arvedanských Lordů využívali jejich
  stavitelského umění, když chtěli vytvořit monumentální dílo, na něž by lidé
  nezapomněli. Avšak stavitelství není jediná oblast, v níž trpaslíci
  vynikají. V umění kovářském a zpracovávání kovů jakéhokoliv druhu jsou také
  nad jiné zruční. Mají větší vytrvalost než lidští kováři a tak dokáží každý svůj
  zpracovávaný předmět dovést do téměř, ne-li úplně, dokonalého tvaru. Navíc znají
  tajemství, které jim umožňuje zlepšit vlastnosti zpracovávaného kovu a tím i
  vyrobeného předmětu. Šperky vyrobené trpaslíky, do nichž jsou zasazeny drahé
  kameny opracované horskými skřítky, patří k nejvzácnějším předmětům, které
  lze na Asterionu spatřit. Historicky jsou známy dva rody trpaslíků: horští
  trpaslíci a staří trpaslíci.</p>

<h3>Horští trpaslíci</h3>
<p>Horští trpaslíci jsou s lidmi v úzkém kontaktu,
  obchodují s nimi a mají mezi lidmi mnoho přátel. Stavějí svá města na úpatí
  nebo v úbočí hor, do nichž hloubí dlouhé a hluboko pod povrch zabíhající
  štoly, ve kterých se výborně vyznají, přestože každý, kdo není trpaslík, by se
  v nich ve chvilce ztratil. Také oni využili příležitosti k získání
  nových území na Taře a přes svůj odpor k plavbě na lodích se přeplavili
  přes Vnitřní moře. V Khelegových horách postavili města Bergond a Seliak a
  v severních Zelanských vrších Kraz a Kwesar.</p>

<h3>Staří trpaslíci</h3>
<p>O druhém rodu trpaslíků, zvaném staří trpaslíci, se dnes
  mnoho neví. Jisté je, že před mnoha lety žili v Podzemní říši pod jižními
  částmi Asterionu. Staří trpaslíci jsou vlastně předkové trpaslíků žijících na
  povrchu Asterionu. Cesty starých a horských trpaslíků se před mnoha staletími
  rozešly, a přes veškeré snahy se je dosud nepodařilo znovu spojit. Mnozí si
  myslí, že jejich království v Podzemní říši bylo zničeno Velkým
  zemětřesením, jiní stále hledají cesty do hlubin a doufají, že naleznou své
  dávno odloučené příbuzné.</p>

<h2>Goblini</h2>
<p>Podzemní říše, mohutný a nepředstavitelně rozsáhlý komplex
  jeskyní, sálů a chodeb pod Tarou a Lendorem, skýtá domov mnoha roztodivným
  národům, o kterých nemají lidé nebo elfové ani tušení. Snad jen trpaslíci se ve
  svých legendách uchovali vzpomínku na tvory povrchu Asterionu tak vzdálené.
  Goblini patří k těm nemnohým rasám z Podzemní říše, s nimiž
  národy na povrchu planety přišly do styku. A nebyla to setkání přátelská.
  Goblini jsou metr a půl až jeden a tři čtvrtě metru vysocí tvorové, podobní
  divokým lidem. Tělo mají pokryté zelenou kůží, pod níž se napínají většinou
  nevýrazné, ale silné svaly. Rozcuchané tmavé vlasy jim vlají okolo hlavy, když
  se vrhají do boje o potravu nebo holý život. Kromě bederní roušky z hrubé
  látky nemají žádné oblečení. Šperky z kostí, kamenů a schránek živočichů si
  zdobí tvář, ruce i nohy a někdy si je vplétají i do vlasů. Většinou chodí
  ozbrojeni oštěpem s opáleným nebo kamenným hrotem a malým kulatým štítem
  z kůže fungona, tlustokožce žijícího v podzemí.</p>
<p>Goblini patří k primitivním národům, které ještě
  nepoznaly výdobytky civilizace. Žijí v nejvyšších patrech Podzemní říše,
  převážně v horách, a starají se především o získání potravy a zachování
  rodu. V letních měsících opouští jeskyně a vydávají se z hor do údolí
  a plání, aby zpestřili svůj jídelníček a ukradli nebo zabili něco k snědku.
  Lidí nebo elfů se bojí a z trpaslíků mají panický strach, ale pokud jsou ve
  velké přesile, dokáží svou bázeň překonat a zaútočí s prudkostí a bez
  dalšího rozmýšlení. Proto jsou jejich nejčastější kořistí osamělé statky a
  špatně hlídané dvorce, které po drancování goblinů zůstanou úplně bez života.
  Žijí v tlupách čítajících zhruba padesát jedinců a často mění místo svého
  pobytu. Nemají žádného pevného vůdce, vede je ten, kdo objeví nějakou kořist.
  Navzájem se dorozumívají hrdelními skřeky, pro lidi téměř nevyslovitelnými.</p>

<h2>Orkové</h2>
<p>Jedním ze známých národů Podzemní říše, který často vystupuje
  na povrch Asterionu, jsou orkové. Vzhledem připomínají zakrnělého člověka,
  jelikož dorůstají pouze jeden a půl metru výšky. Vlasy mají černé nebo tmavě
  hnědé barvy, žádný světlejší odstín se u nich nevyskytuje. Pod velkým čelem
  hledí na svět zelené oči téměř bez bělma, umožňující orkům částečně vidět i ve
  tmě. Nos a ústa jsou podobná lidským, prsty na rukou a nohou jsou delší a užší,
  než bývá zvykem u lidí. Čím se ale orkové od lidí nápadně liší, je šedomodré
  zabarvení pokožky, které slouží v tmavých jeskyních v podzemí jako
  mimikry. Oblečením šedé nebo tmavě zelené barvy zahalují orkové většinu těla
  kromě chodidel, dlaní a hlavy. Látku na výrobu oděvu získávají zpracováním
  rostliny mor-abura, kterou pěstují v podzemí na malých políčkách
  osvětlených „kamenným sluncem“, které spolu s návodem na jeho výrobu
  ukradli před mnoha lety trpaslíkům.</p>
<p>Svou mentalitou se orkové od lidí nebo elfů značně liší. Za
  celou dobu své existence hráli v dějinách Asterionu jak na povrchu, tak
  v Podzemní říši zanedbatelnou úlohu. Jejich kultura byla vždy značně
  omezená a po technické stránce také nedosahují kvalit národů žijících na povrchu
  Asterionu. Tyto skutečnosti vyvolaly v orcích velkou zášť vůči jiným rasám,
  která vedla k tomu, že s nimi začali válčit a po kouscích loupit
  jejich vědění a zvyky. Prvním národem, na který obrátili svou pozornost, byli
  staří trpaslíci. Orkové se jim nemohli rovnat silou, ale mohli svých cílů
  dosáhnout lstí. Útoky orků bývají promyšlené po strategické stránce a mají
  častěji za cíl získat nějakou věc, než pobít co největší počet protivníků. Za
  staletí, kdy loupili a přejímali si vědomosti jiných, se mnohému přiučili. Dnes
  už nejsou hloupí a neškodní, už mnoho věcí znají a dokáží je používat.
  Schopností či vědomostí lidí nebo trpaslíků však zatím nedosáhli.</p>
<p>Orkové žijí v klanech čítajících obvykle kolem stovky
  orků, skládajících se z několika rodin. Každý ork je hrdý na svou
  příslušnost k rodině a největším trestem a hanbou bývá vypovězení
  z jejího společenství. Klanu velí hlava jedné z rodin, takzvaný otec
  paměti, určený každý rok výsledkem hry noar-mi, jakési obdoby hry v kostky
  ze Čtyř království. Otec paměti uchovává ukradené vědomosti a cizí technologie,
  aby na ně orkové nezapomněli. Ve hře nezáleží na umění jednotlivých hráčů, ale
  pouze na štěstí. Orkové setrvávají dlouho na stejném místě a stěhují se jen
  velmi málo, a to ze závažných důvodů. Na zlodějské výpravy se vydává jen menší
  část klanu a po ní se vrací zpět domů. Klany málokdy bojují mezi sebou navzájem,
  spíše si vyměňují vědomosti, uloupené ostatním národům.</p>

<h2>Skřeti</h2>
<p>Považovat skřety
  za rasu je poněkud nepřesné, neboť jsou vlastně směsicí těch nejhorších vyvrhelů
  z ostatních národů, pokřivenou tvárností (viz kapitola Řád světa) do zrůdné
  podoby. I když se na první pohled zdají všichni skřeti stejně nestvůrní se svou
  popraskanou a ztvrdlou kůží, ostrými kostěnými klouby a špičáky podobnými klům
  v odporné tlamě, existují mezi nimi rozdíly, které od sebe odlišují
  bojovníky, stopaře, šamany a assassiny. Společná je jim ovšem ohromná síla
  v boji, ať již přímém, střeleckém či magickém, a také krutost a
  neukojitelná touha zabíjet. Proto jsou skřeti obávanými protivníky, svorně
  nenáviděnými všemi, kdo nestojí na straně zla.</p>
<p>Skřeti nemají
  ostatní tvory příliš v lásce, snaží se je vždy využít ve svůj prospěch, a
  když už nejsou k užitku, bez výčitek je zradí a odsoudí na smrt. Od počátku
  bojovali pod praporem Khara Démona a značnou měrou se podíleli na pádu Arvedanů.
  Až do nedávné minulosti, do doby před sto dvaceti lety, ovládali veškeré dění na
  Taře. Po Konečné bitvě u Železného pahorku, kde byli, spolu s ostatními
  zlými tvory v armádách Khara Démona, na hlavu poraženi, však lidé ze Čtyř
  království a trpaslíci z Obřích hor přepluli Vnitřní moře a začali vést boj
  o nová území.</p>
<p>Dnes, po návratu
  Khara Démona do přírodní úrovně Asterionu, skřeti znovu získávají na síle.
  Přidávají se k nim lidé toužící po zlatě, krvi a zabíjení, žoldáci a
  nájemní vrahové nejtěžšího kalibru, kteří při boji oblékají masky připodobňující
  jejich vzezření k nestvůrným tvářím skřetů. Khar Démon má v područí
  rozlehlou oblast mezi Hořkými a Bílými horami. Druhá velká skupina skřetů se
  seskupila kolem Zyla, červeného drakočlověka, a ovládá pohoří Tisíc jeskyní. Oba
  velitelé skřetů se připravují na tažení proti svým nepřátelům, kteří dnes
  ovládají celý sever Tary.</p>