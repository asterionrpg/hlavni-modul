<h2>Jazyky</h2>
<p>Popis jazyků, který je tu uveden, má sloužit hráčům a Pánům
  jeskyně k výběru jmen pro jejich postavy<a href="#_ftn29" class="detail-v-zápatí">29</a>.
  V žádném případě to není nějaký podrobný lingvistický rozbor. Z důvodu
  zjednodušení popisu je většina jazyků určena pomocí jedné lidské řeči, která
  byla zvolena za základní model. Například hevrenština byla odvozena pomocí
  španělštiny. To ale neznamená, že by s ní byla totožná. Má podobný (nikoliv
  stejný) styl výslovnosti, přízvuku a větné melodie, avšak hledat překlady
  hevrenských jmen ve španělském slovníku by bylo zavádějící. Významy slov se u
  žádného asterionského jazyka s jeho pozemským modelem v ničem
  neshodují (pouze v ojedinělých, nahodilých případech).</p>

<h3>Obecná řeč</h3>
<p>Obecná řeč je nejrozšířenějším jazykem na
  Asterionu. Používá se jednak mezi lidmi, ale i při vzájemném styku rozdílných
  ras, protože je velká pravděpodobnost, že se s ní budou obě strany schopny
  alespoň trochu dorozumět. Obecná řeč vznikla dlouholetým ovlivňováním původního
  lidského jazyka. Vyvíjela se nejdříve v místech dotyku lidské a arvedanské
  kultury, po přesunu na Lendor byla poznamenána kontaktem s elfštinou a
  postupně se její forma ustálila. </p>
<p>V dnešní době se pokládá za její
  spisovnou formu tzv. středovýchodní obecná řeč, jíž se mluví v západní
  části Almendoru, v okolí města Boševal. Tam také najdeme nejvíce historiků
  a jazykovědců, kteří usilují o čistotu jazyka a o jeho kodifikaci. Respekt
  k boševalské obecné řeči je výsledkem dlouhých třenic a politického
  kompromisu mezi Čtyřmi královstvími. Pro ucho cizince je ale tak jako tak velice
  těžké rozpoznat nějaký rozdíl v řeči, a určit tím, ze kterého
  království dotyčná osoba pochází. Všechny dialekty na území Čtyř království jsou
  si silně podobné. Jedinou charakteristickou odlišností je tvrdý severský
  přízvuk, kterým se vyznačují lidé ze severních částí Storabska. Když ovšem
  navštívíte nějaké jiné lendorské oblasti (nemluvě o Taře), obecná řeč tam může
  mít velice svéráznou podobu. </p>
<p>Ještě zbývá dodat, že za účelem přiblížení
  českému čtenáři byla obecná řeč přeložena do češtiny (lokalizována). Jména
  v obecné řeči mají slovanské kořeny, nejčastěji jsme použili méně
  frekventovaná česká a staročeská jména jako Slavomír, Břetislav, Mojmír a
  podobně. V případech, kdy to nebylo možné (odpovídající české jméno
  neexistovalo), jsme museli vymyslet vlastní slovanské jméno, které se významem
  co nejvíce blíží překládanému jménu z obecné řeči, například Zvonislav,
  Bukomil, Jakhop nebo Světoslav.</p>

<h3>Arvedanský jazyk</h3>
<p>Tato vznešená řeč připomíná svým zvukem Tolkienovy elfí
  jazyky (směs quenijštiny a sindarštiny). Zachovala se ta slova z arvedanské
  řeči, která se našla na mapách nebo v torzech knih ze staré doby a bylo
  možno určit jejich význam. Ale některá slova se doposud používají i bez toho,
  aby bylo známo, co znamenají, jen pro svůj krásný zvuk a pečeť starobylosti.
  Arvedanská slova tak krásně znějí snad proto, že vyvolávají v lidech
  vzpomínky na zašlé doby, kdy svět byl ještě nerozdělený, skřetů bylo málo, ale o
  to víc bylo velkých hrdinů, kteří vítězili ve slavných bitvách proti
  nepřátelským hordám a dnes už jsou jen jménem v legendě.</p>
<p>V arvedanštině měla slova jeden tvar, který mohl sloužit
  jako podstatné jméno, přídavné jméno nebo sloveso. Rozdíly se rozpoznávaly podle
  postavení ve větě a podle smyslu věty. Rozvíjející přívlastky se spojovaly
  s nadřazeným podstatným jménem formou předpony, takže tvořily jedno slovo.
  Aby se zachovala jednoduchá a čistá výslovnost, často u vytvořených složenin
  docházelo k vypouštění některých hlásek či naopak k jejich vkládání.
  Většinou se vypouštěly souhlásky a vkládaly samohlásky.</p>
<p>Výrazným rysem jazyka byla neexistence vlastních výrazů pro
  negativní věci jako „zlo, temnota“, apod. Tato slova se tvořila opisně, pomocí
  záporu: „ne-dobro, ne-světlo“. Tím vyjadřovala arvedanskou představu, že temnota
  neexistuje sama o sobě, ale je jen nedostatkem světla (podobně i zlo je
  nedostatkem dobra).</p>
<p>Z arvedanské řeči se nám až do dnešních dob zachovala
  původní jména bohů (objevená Alwarinem Bílým v torzu arvedanské knihy),
  některé místní názvy měst (Albireo, Rilond, Athor, atd.), řek (Ellion, Duren,
  atd.) a hor (Meagrind, atd.), které se buď vyskytovaly na „Žlutém pergamenu“
  (legendární mapa Tary ze starých dob, která byla přinesena na Lendor a byla
  jedním z impulsů pro začátek dobývání Tary) nebo přetrvaly v nářečích
  domorodých kmenů (zde již ale není zaručena autentičnost). Zachovaly se také
  názvy kovů lintir a garen.</p>
<p>Šlechta a jiné významné osobnosti (čarodějové, alchymisté,
  apod.) mají ve zvyku užívat jména nikoliv z obecné řeči, ale arvedanská.
  Pyšnit se takovým jménem je obrovská výsada (něco jako vstupenka do vyšších
  kruhů), a tak jejich udělování řídí panovníci. Při dnešní míře znalostí
  arvedanštiny se nelze divit tomu, že část těchto jmen sice má onen dokonalý
  zvuk, ale odborníkovi na řeč Arvedanů by asi nedávala smysl, kdyby se je snažil
  přeložit. Hlavně u šlechtických jmen je to víceméně pravidlem, protože vznikají
  jen nahodilou obměnou jména zděděného po předkovi. Čarodějové jako znak svého
  postavení obvykle ozvláštňují svá jména pomocí písmena „x“, které se normálně
  v arvedanštině nevyskytuje (a mezi lidmi se mu někdy říká „magické x“).</p>

<table class="borderless">
  <tr>
    <td>alba, alb-</td>
    <td>bílý</td>
  </tr>
  <tr>
    <td>alcar</td>
    <td>rostliny</td>
  </tr>
  <tr>
    <td>aster</td>
    <td>osud</td>
  </tr>
  <tr>
    <td>aur-</td>
    <td>sluneční světlo, den</td>
  </tr>
  <tr>
    <td>bon-,-gir</td>
    <td>???</td>
  </tr>
  <tr>
    <td>dun-</td>
    <td>voda (hluboká)</td>
  </tr>
  <tr>
    <td>erta-</td>
    <td>země</td>
  </tr>
  <tr>
    <td>estel</td>
    <td>panna, panenský</td>
  </tr>
  <tr>
    <td>fae-</td>
    <td>oheň</td>
  </tr>
  <tr>
    <td>fein</td>
    <td>hostina, zábava</td>
  </tr>
  <tr>
    <td>fin-</td>
    <td>vytrvalý, stálý, pevný</td>
  </tr>
  <tr>
    <td>gar-</td>
    <td>rudý, temně červený (Agren byla pův. Agaren)</td>
  </tr>
  <tr>
    <td>gor</td>
    <td>rytíř, hrdinský</td>
  </tr>
  <tr>
    <td>-grind</td>
    <td>štít (hora)</td>
  </tr>
  <tr>
    <td>lam-</td>
    <td>zákon, řád</td>
  </tr>
  <tr>
    <td>lamius</td>
    <td>soudce</td>
  </tr>
  <tr>
    <td>maur-</td>
    <td>smutek</td>
  </tr>
  <tr>
    <td>mea-</td>
    <td>nebe, nebeský</td>
  </tr>
  <tr>
    <td>mern</td>
    <td>kovář</td>
  </tr>
  <tr>
    <td>min-</td>
    <td>malý</td>
  </tr>
  <tr>
    <td>mir-</td>
    <td>umění, umělecký</td>
  </tr>
  <tr>
    <td>-reo</td>
    <td>mramor</td>
  </tr>
  <tr>
    <td>rian</td>
    <td>láska, milovat (rianna = milující)</td>
  </tr>
  <tr>
    <td>-ril</td>
    <td>paní, královna</td>
  </tr>
  <tr>
    <td>-rion, -ron</td>
    <td>pán, král</td>
  </tr>
  <tr>
    <td>sia-</td>
    <td>vítr</td>
  </tr>
  <tr>
    <td>sio-</td>
    <td>starý (věkem), šedivý</td>
  </tr>
  <tr>
    <td>sir-</td>
    <td>hvězda</td>
  </tr>
  <tr>
    <td>tar-</td>
    <td>divoký</td>
  </tr>
  <tr>
    <td>walur</td>
    <td>poutník, cestovatel</td>
  </tr>
</table>

<h3>Elfí jazyk</h3>
<p>Elfové se vyvíjeli dlouhou dobu odděleně, a proto jejich
  jazyk je dosti odlišný od jazyka lidského (od obecné řeči). V porovnání
  s pozemskými jazyky se dá nejlépe přirovnat k řeči afrických
  domorodých kmenů (středoafrická svahilština). Výslovnost elfštiny se dá na tomto
  malém prostoru těžko popsat, ale snad každý někdy musel nějakou africkou řeč
  slyšet a tím pádem už má docela dobrou představu i o řeči elfů. Je pouze nutno
  říci, že hlásky „n“ a „m“, často se vyskytující na začátku slov, se na rozdíl od
  češtiny čtou jako samostatné slabiky (a tím přestávají být ta podivná jména tak
  krkolomná). Hláska „w“ se čte stejně jako v angličtině (tedy jako obouretné
  „u“ – pozn. pro neangličany).</p>
<p>Z elfštiny pocházejí například pojmenování řek Marabo
  (Mohutná), Rutung a Tumba. Písmo elfů je stejné s lidským, protože před
  setkáním s lidmi žádné vlastní nevynalezli. Pouštní elfové (žijící
  v Rychlých dunách, v izolaci) mají svůj vlastní dialekt, který se
  odlišuje v písmu velkým množstvím apostrofů (ve výslovnosti se projevuje
  rozvážnějším tempem řeči a kladením krátkých pauz – rázů – uvnitř slov). Mezi
  lidmi jsou známé jejich názvy Mar'nub a Y'b.</p>
<p><span class="zdůrazněný">Příklady jmen:</span> Bingwa, Bwana,
  Gharama, Kibonge, Kimwondo, Kipanga, Kiwara, Matakwa, Mbago, Mbambangoma,
  Mbaraka, Mbiya, Mbungu, Mbwava, Mdewere, Membe, Merikebu, Mgawanya, Mgongo,
  Mhirabu, Mchawi, Mkingu, Mkwamba, Mkweo, Mnavu, Mngwana, Mpango, Mpururo, Mpwa,
  Mpweke, Mshale-wa-nuru, Msongo, Mtawa, Mtokwe, Mtutumo, Mtwango, Mwana, Mwanga,
  Mwatuko, Mwewe, Mwungama, Mziwaziva, Mzumbao, Nambawani, Ndogoro, Ngurumo,
  Nyunyu, Nzigunzigu, Runga-tunga, Tangara, Ukukwi, Ulimwengu, Umbu, Unyonge,
  Wallakini, Wandangan, Wangwa, Wasiwasi, Welekeo, Wembamba, Wingu.</p>

<h3>Hevrení jazyk</h3>
<p>Řeč hevrenů je svéráznou směsicí arvedanštiny, obecné řeči a
  skřetího jazyka, která vznikla dlouhodobým působením okolních kultur. Svým
  stylem výslovnosti se dosti podobá španělštině. Slovní přízvuk je na rozdíl od
  češtiny na poslední nebo předposlední slabice. V abecedě se navíc vyskytují
  hlásky „&ntilde;“ (čte se jako ň), „ll“ (čte se jako měkké „l“) a „rr“, které se čte
  jako delší „r“, u něhož špička jazyka kmitne několikrát (zde je patrný vliv
  skřetího jazyka). „Ch“ se čte jako „č“, hláska „j“ se čte jako „ch“, „c“ se před
  „e, i“ čte jako „s“, jinak jako „k“ a písmeno „h“ se nevyslovuje. Všechna ženská
  jména v řeči hevrenů končí na „-a“.</p>
<p><span class="zdůrazněný">Příklady jmen:</span> Arroyito, Caballo,
  Camargo, Carre&ntilde;o, Caseras, Casta&ntilde;o, Catalina, Espinar, Micaela, Morteros,
  Palmarro, Ramon, Rodrigo, Tarrabuco.</p>

<h3>Skřetí jazyk</h3>
<p>Skřetí jazyk je zhruba čtyři tisíce let
  usilovně komolenou formou arvedanštiny. Za tuto dobu se skřetům podařilo
  vkládáním různých skřeků, zajíknutí a hrdelních, chrčivých hlásek přeměnit řeč
  Arvedanů k obrazu svému. Na rozdíl od češtiny se hláska „h“ ve skřetí řeči
  čte jako naše „ch“. Často se v řeči vyskytuje výrazně protažené, vrčivé „r“
  (ještě delší než hevrenské), které se píše jako „rr“. Zvláštní hláska „gg“ (také
  velmi frekventovaná) se čte jako hrdelní, chrčivé „ch“ (možná jej tady na Zemi
  znáte z holandštiny). Tyto nekultivované, někdy až zvířecí zvuky a skřeky,
  ještě zesilované nepravidelným, přerývaným tempem řeči a častými zajíknutími,
  rázy a přídechy, nevyvolávají u lidského posluchače příliš povznášející pocity.
</p>
<p><span class="zdůrazněný">Příklady jmen:</span>
  Boggifer, Erggra, Ghav’tar, Gurrtur, R’rhak, Rugg’fen, Ssargg, Urrfang.
</p>

<h3>Skřítčí jazyk</h3>
<p>Naprostá izolace tohoto národa znamená odlišnost jak
  jazykovou, tak i alfabetickou. Jazyk nemá snad žádný rys společný s obecnou
  řečí a také písmo je zcela jiné. Podle přízvuku by se dala řeč skřítků dobře
  přirovnat k pozemským jazykům Dálného Východu (za její model posloužila
  čínština), má rychlé tempo a působí velice měkce a melodicky. Podle tónu, jakým
  se která slabika vysloví (klesavý, stoupavý, vysoký nebo nízký), se odvozuje
  její věcný význam. Je velmi obtížné vtěsnat od základů odlišnou výslovnost do
  písmen české abecedy, a proto musíte následující vzorové přepisy jmen brát
  s rezervou, jen jako přibližné (například melodii slabik nezachycují
  vůbec).</p>
<p><span class="zdůrazněný">Příklady jmen:</span> Čan-pchien,
  Čchiao-ling, Ču-fu-tchiang, Fu-mang, Chan-me-tiao, Chuang-min, Kchuan-cchu,
  Lao-ťu-mien, Luan-li-chou, Maj-chao, Pchang-fu-lej, Suan-ji-ši, Šang-fen,
  Šen-pi-chuan, Šun-pchao, Tang-ši, Tchang-jung, Tou-jing, Wan-kun, Wan-žong,
  Wen-ci-lun.</p>

<h3>Trpasličí jazyk</h3>
<p>Trpasličí řeč je prastará, neboť vznikla a vyvíjela se kdysi
  dávno v Podzemní říši. Od té doby, co trpaslíci vystoupili z podzemí
  na povrch Asterionu, se prakticky nezměnila. Zůstala taková, jaká byla od
  počátku. Monumentální, rozvážná, mluvená pomalým tempem, nijak zvlášť melodická
  a s tvrdou výslovností. Když se rozhlédneme tady na Zemi po nějakém
  archetypu, nejvíce se podobá starým germánským jazykům.</p>
<p>Jako <span class="zdůrazněný">příklady trpasličích jmen</span>
  můžeme uvést jednak jména některých měst – Bergond, Dergheren, Grumar, Gver
  Graen, Kraz, Kwesar a Seliak – a nebo jména slavných postav z historie
  jejich národa – Bhogar, Dalm, Derhelm, Finguwar a Kheleg.</p>
