<h2>Drakolidé</h2>
<div class="quote">
  <div class="content">Proč se namáhat se zabíjením a špinit si ruce? Stačí jen využít
    psychických sil, které se skrývají v každém z nás, a nepřítel si vrazí
    dýku do hrudi sám.
    <div class="author">Zantur Modrý</div>
  </div>
</div>
<p>Drakolidé byli vytvořeni Kharem poté, co viděl draky vzniklé
  na základě tvárnosti a zatoužil po tom, aby jeho vojevůdci měli také možnost
  brát na sebe podle potřeby podobu draka. Tvárností toho nemohl dosáhnout,
  protože pouze draci strany dobra mají právo výběru, kterou formu těla chtějí
  v daný okamžik nést. Proto musel začít s vlastními výzkumy, které mu
  po dlouhých letech pokusů a ověřování nakonec přinesly ovoce a daly mu do ruky
  technologii, po níž prahl.</p>
<p>Poté, co v roce –4011 úspěšně transformoval Zurkhena na
  Zurkhena Černého, získal tento jeho věrný arvedanský pobočník možnost přeměny
  v draka černé barvy a přestala na něj působit normální tvárnost. Po devíti
  letech bezproblémové existence Zurkhena, kdy už se dalo usoudit, že přeměna na
  drakočlověka je dostatečně stabilní, byl vytvořen Murtis Šedý, a když ani
  v tomto případě žádné problémy nenastaly, byli v krátkém sledu na to
  transformováni Lien Fialový, Zantur Modrý, Kirbeg Žlutý a nakonec Orist Zelený.
  Pak Khar usoudil, že šest drakolidí by mělo být dostatečným počtem pro řízení
  jeho armád, nehledě na to, že přeměny ho čím dál tím víc vyčerpávaly.</p>
<p>Zhruba po 200 letech ale došlo ke zvratu v poměru sil na
  Asterionu, protože na povrchu se objevili trpaslíci a postavili se do boje na
  stranu Arvedanů. Kharovo rozhodnutí vyrobit si dalších šest drakolidí, a tím
  jejich počet zvýšit na celkových dvanáct, bylo v této situaci celkem
  logické. Poté, co si na Drikovi Oranžovém ověřil, že umění transformace stále
  ještě ovládá, vznikli Turgul Hnědý a Zyl Červený. Po přeměně Zyla ale Khar
  pocítil, že jeho síla provádět tyto transformace postupně slábne a nyní se již
  zdála být téměř vyčerpána. Byl donucen změnit své plány a završit celé své dílo
  Riamem Bílým, takže dva duhoví drakolidé, kteří měli být jeho pýchou, nakonec
  nevznikli. A navíc, s tím, jak se podařila přeměna Riama, nebyl Khar nikdy
  příliš spokojen, přestože přesně nevěděl proč. Nicméně, jeho předtucha se
  naplnila, když se časem projevila Riamova odlišnost a on se obrátil proti svému
  pánu. Když se z dnešního pohledu ohlédneme zpět, můžeme říct, že vlastně
  celé toto dílo bylo provázeno trendem postupného poklesu loajality a ochoty
  přeměněných stát za každé situace na straně svého pána a Riam byl jenom jeho
  vyvrcholením.</p>
<p>Celkem tedy vzniklo deset drakolidí. Svůj účel, a to vést
  jako generál jednu z Kharových armád, splnili nejlépe Zurkhen, Orist a Zyl,
  kteří si byli svým uvažováním velmi podobní a všichni byli geniálními stratégy.
  Lišili se však v tom, že Zurken zůstal až do své smrti Kharovi naprosto
  věrný, a ten mu za to bezmezně důvěřoval (a předal mu velení všech svých armád
  po dobu, kdy byl pozemsky mrtvý a byl nucen se pohybovat ve Stínovém světě),
  kdežto Orist a také Zyl (jak se později ukázalo) vedli vojska, která jim byla
  svěřena, někdy poněkud svéhlavě a v případě, že došlo ke sporu
  s Kharem o správnosti některého kroku, rozhodovali se podle svého a nebrali
  ohled na to, co jim jejich pán Khar nakázal.</p>
<p>Těmto třem se ohledně strategického myšlení nejvíce blížili
  Murtis a Turgul, ale u ostatních se postupně zjistilo, že jejich hlavní síla
  spočívá v nějaké jiné oblasti. U Liena to bylo bojové umění a schopnost
  vést vojáky osobním příkladem statečnosti, u Zantura jeho možnosti působit na
  druhé silou své vůle a tak jim vsugerovat v podstatě cokoliv, u Kirbega
  alchymistické nadání, které mu dalo možnost elegantně decimovat nepřítele po
  celých legiích, a u Drika to byla jeho krutost a absolutní moc nade všemi
  lesními tvory i rostlinami.</p>
