<h1>Řád světa (základní principy Asterionu)</h1>
<div class="quote content">„Ve tmě jsme všichni černí. Teprve přítomnost světla umožní
  rozeznat světlé a tmavé mezi námi.“
  <p class=author>Namienus, kněz Aurionův</p>
</div>
<p>Řád světa je principem prostupujícím vesmír a vše uvnitř něho
  je na tomto základním principu <span class=zdurazneny>založeno</span> (ať už se
  jedná o fyzikální zákony, zákony stvoření a života či zákony, jimiž se řídí bytí
  v duchovních sférách). Na Asterionu a jemu podobných planetách ovšem
  existují inteligentní stvoření (lidé a jiní
  humanoidi, například elfové a trpaslíci), jež nejsou řízena vyšší mocí, ale mají
  možnost se rozhodnout, kterou z nabízejících se cest budou následovat.
  Jejich život se neřídí předem danou linkou osudu, ale mají <span
      class=zdurazneny>svobodnou vůli</span>. Zákony vesmíru na ně doléhají stejně jako
  na všechny ostatní tvory, oni jediní však mají možnost se jim buď postavit nebo
  žít v souladu s nimi.</p>
<p>Celá tato kapitola se bude zabývat jevy a bytostmi působícími
  ve světech nehmotných, skrytých očím obyčejných smrtelníků, světech za
  Asterionem. Tajemství života po smrti, astrálu, myšlenkových bytostí či
  tvárnosti zkoumalo už mnoho věhlasných čarodějů, mágů a theurgů, a přestože
  tomuto bádání zasvětili celý život, vždy se jim podařilo poodhalit jen kousek ze
  složité mozaiky celé pravdy o Řádu světa. Dovolte tedy, abychom vás nyní
  seznámili s cílem jejich snažení – s celou pravdou o asterionských
  věcech duchovních.</p>
<p>Poznámka: U této kapitoly musí Pán jeskyně obzvlášť pečlivě
  vybírat, co může hráčům – tedy vlastně jejich postavám – sdělit. Informace
  v ní uvedené by se měly veskrze pokládat za tajné, pokud není v textu
  uvedeno jinak.</p>

<h2>Jiné roviny existence: Vnější a Stínový svět Asterionu</h2>
<p>Nejen učenci, ale i každý prostý člověk vám bez zaváhání
  řekne, že kromě okolního světa existují i světy jiné, duchovní, v nichž
  sídlí bohové a z kterých přicházejí prapodivná stvoření a nestvůry. Navíc,
  podle kázání kněží, naříkání prokletých duší, proroctví věštíren a slov čarodějů
  putujících po duchovních světech se „tam někde“ nacházejí shromaždiště zemřelých
  duší, různé formy pekel a rájů. Jak je to tedy doopravdy?</p>
<p>Svět Asterionu se skládá ze tří základních úrovní existence.
  První z nich je nazývána <span class=zdurazneny>přírodní</span> úrovní nebo jednoduše přírodním
  světem. To je úroveň v níž žijí lidé, elfové, trpaslíci, skřítci, skřeti,
  zvířata, tedy svět jak jej známe. Druhou úroveň tvoří <span
      class=zdurazneny>Stínový svět</span> (v řeči pouštních elfů Kwerga Ten’sag) plný
  myšlenkových bytostí rozličných forem a schopností a je také domovem sedmnácti
  asterionských bohů a salů, jejich pomocníků. Vzhled Stínového světa popisují ti,
  jenž ho spatřili, následovně: „Na samotném severu, v srdci mohutného pohoří
  vře neklidné lávové moře a co chvíli přelévá přes okraj svých úzkých břehů
  mohutné žhnoucí proudy, které se spojují v potoky a stékají dolů. Na své
  cestě postupně chladnou až se nakonec změní v klidné vodní toky, ústící do
  obrovského oceánu rozprostírajícího se po celém dalekém jihu. V západní
  části Stínového světa se rozkládá tichá, místy hlubokými kanály rozbrázděná,
  planina, jež přechází na východě v lesy s tak obrovskými stromy, že
  sahají snad až do nebes. Tím však podivnosti nekončí, neboť stejně jako přírodní
  úroveň není Stínový svět plochý, ale má tvar glóbu. Na jedné polokouli je vše
  jasné, zdravé, živé a čisté. Ale na odvrácené straně vše podléhá rozkladu, umírá
  v nekonečné agónii bolesti. A mezi tím vším žijí myšlenkové bytosti, každá
  v místě, kam patří.“</p>
<p>Třetí úrovní je oblast nazývaná pouštními elfy Wane Ten’sag,
  <span class=zdurazneny>Vnější svět</span>. Z Vnějšího světa čerpají své
  informace theurgové a právě zde se radí s dušemi zemřelých a získávají od
  nich jinak nedostupné informace. Struktura Vnějšího světa je velmi chaotická a
  pro nás těžko představitelná, jelikož se zde navzájem prolínají naprosto odlišné
  krajiny, ať už skutečné nebo fantastické. Některé z nich víceméně
  připomínají biblický ráj nebo peklo, jiné věčné pustiny bez jakékoliv vláhy,
  bezedné propasti, lávová jezera a další nádherné hvozdy, pohádkové ostrovy
  v azurovém moři, ale i nepopsatelné krajiny absolutního chaosu a rozkladu.
  Do těchto míst odcházejí duše zemřelých, aby zde složily své „astrální kosti“.
  Každý žijící člověk se svým konáním připravuje na vstup do jedné z těchto
  „krajin“, kde po smrti přebývá až do svého znovuzrození.</p>
<p>Ano, v Asterionu funguje <span
    class=zdurazneny>reinkarnace</span>. Každý člověk bez výjimky mnohokrát projde
  tímto koloběhem zrození a smrti. Ale jen málokdo z lidí žijících
  v přírodní úrovni je o existenci této věci přesvědčen – snad proto, že se
  tak špatně ověřuje. Lidé mají totiž vzpomínky na minulé životy ukryty hluboko
  v podvědomí, takže si nejsou za svého života vědomi toho, že už na
  Asterionu někdy byli. To vyvolává mnoho dohadů a náboženských sporů a jen ti
  největší mudrcové vědí, že reinkarnace opravdu je nedílnou součástí Řádu světa.
  Ale ani oni si nejsou jisti, proč vlastně mají lidé takto zahalenu svou
  minulost, jestli je to rouška milosrdenství nebo jiného božího záměru.</p>

<h2>Astrální bytosti</h2>
<p><span>Aby nebyly Vnější a
Stínový svět jen pustinou bez života, zabydleli se v jejich krajích (ať už
dobrovolně, z donucení, či proto, že neměli jinou možnost) různí tvorové.
Mezi ty nejvýznamnější patří bohové a jejich pomocníci, myšlenkové bytosti a
duše zemřelých. Zde jsou načrtnuty jejich vlastnosti.</span></p>

<h3>Správcové</h3>
<p>Už staří Arvedané, moudří učitelé lidí, hledali odpovědi na
  otázky související s původem a podstatou bohů, bytostí vládnoucích vesmíru.
  Dnes, kdy mnohé jejich vědění odpočívá v dosud neotevřených hrobkách nebo
  zetlelo spolu s nimi v hrobě, lidé (elfové, trpaslíci, atp.) vědí jen
  málo o správcích světa. Bohové, podle současného obecně rozšířeného názoru,
  zosobňují absolutní moc, sílu změnit každý lidský osud, sílu, kterou je moudré
  uctívat, obětovat jí a neprotivit se jejím přáním. Jen zkažení lidé, zavrženci a
  skřeti raději uctívají temné bohy, či se dokonce odvrátili od mocných Asterionu
  úplně. Zatímco o existenci bohů pochybuje jen málokdo, v bytí jejich
  pomocníků už věří či o něm ví většinou jen lidé z venkova, žijící blízko
  přírodě a jejím silám. Městské obyvatelstvo, uzavřené za svými kamennými zdmi se
  obvykle příběhům o salech (tak, se pomocníci bohů nazývají) jen vysmívá nebo je
  ráda poslouchá a přijímá stejně jako pohádky. O silách stojících nad bohy není
  již známo nikomu nic.</p>
<p>Správcem vesmíru (nikoliv jeho
  stvořitelem) je bytost, kterou budeme označovat slovem Král. Vesmír, v němž
  se nachází i Asterion, je pouze jedním z mnoha vesmírů a mimo něj leží jiné
  světy. Rozměry vesmíru se vymykají naší představivosti, jak jsou obrovské, a
  proto se nelze divit, že Král k sobě povolal řadu pomocníků, jež mu
  pomáhají udržovat chod světa. Králových pomocníků existuje nepřeberné množství a
  pouhý výčet jejich jmen by popsal všechny strany sta tlustých knih. Z toho
  důvodu se omezíme pouze na ty z nich, kteří nejvíce zasahují do dění na
  Asterionu.</p>
<p>První důležitou skupinou jsou lidští bohové. O nich se
  pojednává v samostatné kapitole, a tak hned přikročíme k druhé skupině
  – salům, pomocníkům Sedmnácti bohů. Na Asterionu žije šest druhů salů, kteří se
  od sebe liší zejména oblastí, v nichž působí. Domovem salů je Stínový svět,
  ale jejich schopnosti jim dovolují dočasně získat hmotné tělo, když je to pro
  jejich činnost potřebné, a působit tak přímo na přírodní úrovni Asterionu.
  Ovládnout saly magií je velmi složité a dnes, při současné znalosti theurgie,
  snad i nemožné. Salové vládnou zaklínadly, kterými mohou zmírnit či zesílit
  účinky bouří, zemětřesení, přílivu a odlivu, sopečných erupcí, růstu bylin a
  stromů a dalších procesů. Zda tato kouzla použijí a v jaké míře závisí
  především na chování lidí v okolí. Dobří lidé jsou pod jejich ochranou a
  žádné větší pohromy na území, v němž žijí, jim neznepříjemňují život.
  Naopak oblasti obydlené převážně zlými lidmi bývají často sužovány nálety
  kobylek, krupobitím, požáry a záplavami.</p>
<p>Salové země žijí v jeskyních a nitrech hor, uprostřed
  pouští, planin a hlubokých hvozdů. Trpaslíci jim dali jméno dúnghar a vyprávějí
  si legendy o jejich pokladech ukrytých v nejtemnějších koutech zapadlých
  jeskyní. Mnoho horníků věří, že dúnghara vidělo, a pokládají to za důkaz přízně
  bohů. Salové vody mají svůj domov v jezerech, řekách, mořích a oceánech.
  Bývají často vyobrazeni v podobě vodních panen, a jejich sochy občas zdobí
  přídě lodí. Salům vody se říká tajemným jménem einja. Mohou propůjčit člověku
  schopnost dýchat pod vodou a tím mu umožní poznat netušené krásy podvodního
  světa. Salové vzduchu jsou divocí a neustále mění své domovy. Jméno rachšíl,
  kterým je lidé nejčastěji označují, pochází od národů z Nunmei, obrovské
  pouště na Lendoru, a znamená „horký ostrý vítr“. Silný a mocný dech rachšílů
  dokáže rozdrolit nejpevnější skály a vysušit nejhlubší jezera. Salové ohně
  obývají zemské jádro Asterionu a občas vystoupí na povrch některým
  z činných vulkánů. Pouhý jejich pohled žhne nesnesitelným žárem a vše
  v jejich blízkosti se samo vznítí. Po návštěvě šahrúa, jak mu lidé říkají,
  zůstává jen spálená země. Pátým salem v pořadí je duch rostlin. Vyskytuje
  se na všech místech, kde roste alespoň několik keřů či stromů nebo se rozkládá
  travnatá step. Lidé jim většinou říkají víly a vyprávějí si o zázračném působení
  dotyku jejich rukou, po němž ožívá i zcela uschlá či shnilá vegetace. Posledním
  ze salů žijících na Asterionu je ochránce zvířat. Každá větší smečka a každé
  stádo má svého ochránce, který dohlíží na jejich život a někdy pomůže
  v případě nebezpečí. Síla smečky není jen ve větším počtu zvířat, ale také
  v jejím ochránci.</p>

<h3>Myšlenkové bytosti</h3>
<p>Sousloví myšlenkové bytosti označuje velkou skupinu magických
  tvorů, jejichž domovem je Stínový svět. Tento vědecky vyhlížející, i když
  nepřesný název, jim dali mudrci z pouště Mar’nub a vzdělanci ostatních ras
  jej převzali. Na přírodní úroveň Asterionu se dostávají myšlenkové bytosti
  branami, jež vypadají jako ve vzduchu načrtnutý opalizující ovál ostře
  ohraničený duhovou linkou. V něm se nejprve objeví nezřetelný stín,
  postupně nabývající na sytosti a mohutnosti, aby se nakonec vybarvil a změnil se
  ve stvoření, které přichází ze Stínového světa. Pak se brána v jediném
  okamžiku zavře a zmizí. Ve chvíli, kdy se brána na Asterionu objeví, je
  možné skrz ni vstoupit do Stínového světa. Mezi prostým lidem se traduje mnoho
  příběhů o zbloudilých lidech, kteří se na dlouhý čas ztratili neznámo kam a pak
  se vrátili a vyprávěli neuvěřitelné báchorky o cizích fantaskních světech a
  roztodivných stvůrách. Taktéž historky o příchodu příšer ze Stínového světa na
  Asterion jsou mezi vesničany značně oblíbené a rozšířené, stejně jako víra, že
  myšlenkové bytosti jsou požehnáním či trestem za lidské činy, podle toho, co
  právě dělají svému okolí. Většina z nich však nikdy žádnou neviděla.</p>

<h4>Zhmotňování emocí a myšlenek</h4>
<div class="quote">
  <div class="content">„Bůh Gor, lidmi zvaný Rytíř, vyplnil stvůrami skrytou zemi stínů,
    aby zlo i dobro získalo to, co si zaslouží. Na severu, v žhnoucích horách
    stékaných lávovými potoky, stvořil tvory ohnivé, s bleskurychlými reflexy a
    řídící se pouze intuicí. Na západě, v širých pustinách, se objevily silné a
    mohutné příšery odolné proti mrazu, ohni, vichru či vodě, schopné podstoupit i
    tu největší námahu a přečkat ji. Z jihu, sluncem ozařovaných vln azurového
    oceánu a řek a říček, se vynořila křehká, na pohled i dotek chladná, ale
    nesmírně inteligentní a moudrá stvoření, jejichž vědění daleko přesahuje to
    naše. A nakonec na východě, z korun obřích stromů, přilétli ti, kteří
    ztělesňovali pohyb, neustálou změnu, nestálost až éterickou. Čím blíže středu,
    tím silnější tvorové zde jsou, a v samém centru všech stran, vysoko nad
    ostatními, dlí dosud nepoznaní, bratr a sestra. On je souhrnem všeho špatného,
    co kdo může vykonat, a ona zase představuje všechny ctnosti tohoto světa. Podle
    starobylých nápisů na základních kamenech našich chrámů nakonec i oni sestoupí
    na Asterion a stanou v čele armád, bojujících poslední bitvu světa.“
    <div class="author">Legendy klášterů Subotam</div>
  </div>
</div>
<p>Emoce a myšlenky lidí (elfů, trpaslíků atd.) se ukládají do
  okolí svého vzniku v podobě jakési neviditelné aury. Jakmile tato aura
  dosáhne určité síly, otevře se brána do Stínového světa a do přírodní úrovně
  přichází myšlenková bytost. Její podoba je zcela určena druhem emoce a její
  silou. Každý projev strachu, nenávisti, sobectví, deprese, radosti, lásky,
  pokory a sebevědomí tak zanechává na Asterionu viditelné a skutečné stopy, které
  mnohdy znepříjemní svému okolí život na dlouhou dobu. Množství a pestrost
  myšlenkových bytostí je opravdu obrovská a není proto divu, že bestiáře
  asterionských učenců patří k nejtlustším svazkům v rozlehlých
  knihovnách. Během let teoretičtí znalci příšer zpovídali dobrodruhy, lovce
  přízraků a astrální sféry a snažili se mezi myšlenkovými bytostmi nalézt
  jednotící prvky, nějaké společné znaky, pomocí nichž by je mohli roztřídit do
  skupin.</p>
<p>Myšlenkové bytosti ve Stínovém světě byly stvořeny spolu
  s Asterionem, aby lidem žijícím v přírodní úrovni ukazovaly důsledky
  jejich konání. Původní záměr byl takový, že pouze bezprostřední reakce (neřízené
  žádnou vědomou silou) mohly otevírat brány do Stínového světa. Ale již za dob
  Arvedanů se objevili lidé (zejména z řad theurgů a čarodějů), kteří
  dokázali otevřít brány kouzlem, čímž v případě nedostatečných
  bezpečnostních opatřeních umožnili vstupovat do přírodní úrovně myšlenkovým
  bytostem, které sem nepatřily. A pak přišli skřetí šamani s nápadem vyvolat
  u otroků intenzívní emoce (samozřejmě negativní), které by přitáhly silnou zlou
  myšlenkovou bytost. Někdy se jim podařilo příšeru kouzly spoutat a podmanit,
  jindy se vymkla kontrole a došlo k hrůznému masakru. Nicméně vědění o
  vědomém přivolávaní myšlenkových bytostí, jehož základem je navození silné a
  bezprostřední (ne předstírané) emoce u co největšího počtu lidí (elfů,
  trpaslíků, atd.) se zachovalo a s částečnými úspěchy se praktikuje až do
  naší současnosti. I v dnešní době se najde dostatek nezodpovědných
  hazardérů pokoušejících se přivolat do přírodní úrovně stvoření ze Stínového
  světa.</p>
<p>Stínový svět je v zásadě rozdělen do čtyř hlavních
  oblastí, z nichž každé vládne jeden živel – hornatému severu oheň, oceánskému
  jihu voda, stepnímu západu země a lesnatému východu vzduch. Myšlenkové bytosti
  jsou ztělesněním vlastností živlů a podle toho jim také byl vybrán jejich domov
  (trollové žijí v západní pustině, pegasové ve východních lesích, atp.).
  Kromě čtyř hlavních oblastí existují i další méně významné části Stínového
  světa, v nichž se vlivy živlů mísí a žádný není dominantní. Tvorové
  z těchto míst jsou asi největší záhadou pro lovce přízraků a teoretiky
  sepisující bestiáře, neboť mnohdy mají řadu výjimečných nebo navzájem se
  vylučujících vlastností.</p>

<h4>Vlastnosti myšlenkových bytostí</h4>
<p>Z předchozích řádků vyplynulo, že každou bytost ze
  Stínového světa přitáhla na přírodní úroveň emoce tvorů žijících na Asterionu a
  tato emoce řídí veškeré její počínání ve hmotném světě. Vznikla-li ze strachu,
  bude strach dál šířit, když ji stvořila nenávist, v okolí dojde
  k mnoha ukrutnostem, pokud byla stvořena na základě sebevědomí, lid
  v kraji nebude propadat malomyslnosti a dokáže překonat téměř cokoliv.
  Myšlenkové bytosti nemají žádnou vlastní vůli, nemohou rozpoznat dobré a zlé,
  vše se řídí pouze emocí, jež je přivolala. Proto je možné kouzly ovládnout
  jejich mysl, ale není možné jim přikázat věci, které jsou v rozporu
  s jejich podstatou (jednorožec nikdy nebude zabíjet nevinné a
  z baziliška se nestane ochránce spravedlivých).</p>
<p>Stejně jako chování myšlenkových bytostí i prostředí,
  v němž se budou nacházet, zaleží na jejich druhu. I kdyby gryf přišel do
  přírodní úrovně Asterionu v nejtemnějším a nejhlubším koutě Podzemní říše,
  stejně instinktivně zamíří nejkratší cestou k povrchu, pod volné nebe.
  Obecně platí, že myšlenkové bytosti vyhledávají krajinu, co nejvíce podobnou
  jejich domovině ve Stínovém světě.</p>
<p>Těla myšlenkových bytostí se ve většině případů projevují
  jako hmotná, lze si na ně sáhnout, nejsou tedy pouhou iluzí nebo plochým
  obrazem. U některých je však struktura těla, tvořeného pouze energií, taková, že
  jim normální zbraně nejsou schopny ublížit. Tento nedostatek nahrazují zbraně
  magické, které již kromě kovu obsahují i určitou formu energie, která dává
  zbrani její neobyčejné schopnosti. Typicky se dají magické zbraně poznat podle
  run vepsaných na čepeli či rukojeti nebo podle stáří zbraně. Čím je zbraň
  letitější, tím je větší pravděpodobnost, že má určité magické schopnosti.
  Vyskytují se ovšem i zbraně prokleté, stižené černým kouzlem nebo obdařené duší
  jejího dřívějšího nositele, na němž ležela nějaká kletba. Taková zbraň zpočátku
  svému nositeli dobře slouží a dává mu různé výhody. Postupem času, když
  k ní její majitel přilne, projeví se pravá podstata prokleté zbraně. Mít ji
  v ruce je mnohdy horší než pomalá smrt z rukou Khara Démona, neboť se
  jí nemůžete zbavit a ona nad vámi pomalu získává moc. A nakonec, až jí dáte vše,
  co můžete, vás prokletá zbraň zradí a nechá napospas nepřátelům.</p>
<div class="quote">
  <div class="content">
    <p>Legenda o Cargorthu, prokletém meči</p>
    <p>Arvedané z úsvitu věků znali mnohá tajemství, která jsou nám
      dnes skryta. Patří mezi ně i opracovávání kovů a výroba magických zbraní.
      Artefakty naší doby jsou jen odleskem zářících mečů, neproseknutelných štítů a
      před vším chránících brnění zhotovených arvedanskými kováři. Jeden z nich
      Cutharian, žil v Bílých horách, daleko od hlavního města Císařství. Když
      skřeti podruhé povstali, přišel za ním jeho bratr Sorghos a prosil jej, aby pro
      něj vykoval meč, kterému není ve světě rovno a který dokáže zabít skřeta pouhým
      dotekem. Cutharian se chvíli zamyslel a pak souhlasil, že takový meč pro bratra
      udělá, a řekl mu, aby přesně za rok přišel zpět do jeho kovárny.</p>
    <p>Nazítří se rozloučil se Sorghosem a odešel do hor hledat rudu,
      z níž by vytavil kov pro tuto mocnou zbraň. Musel sestoupit do Podzemní
      říše a víc jak tři měsíce procházet jejími síněmi, než našel, co hledal – kámen
      ze samého srdce Asterionu. Cutharian musel o kámen bojovat s jeho strážci,
      strašlivými epyrami, jejichž těla žhnou jak nitra sopek a jejich pohled spaluje
      na popel. Dlouhý byl boj a při něm našel Cutharian přítele, neboť když jeho paže
      umdlévaly, přišel mu na pomoc trpaslík Dwingli a spolu získali kámen ze srdce
      Asterionu. Kovář pověděl trpaslíkovi svůj příběh a Dwingli se nabídl, že mu
      pomůže vytvořit meč pro Sorghose. Spolu tedy odešli na povrch a dali se do
      díla.</p>
    <p>Dnem i nocí se střídali nad kovadlinou, po několik aldenů a
      postupně začali vrývat do čepele meče runy, chladily kov v lektvarech
      z horských bylin, brousili a leštili až nakonec byl Cargorth, zhouba skřetů
      vykován. Polovina kamene ze srdce Asterionu jim však dosud zbyla, a tak Dwingli
      navrhl, že by mohli vykovat ještě jeden meč, mocnější, pevnější a ostřejší než
      Cargorth. Cutharian souhlasil a oba se pustili ještě usilovněji do díla.
      V noci den předtím, než si měl Sorghos dojít pro Cargorth, udeřil kovář
      naposledy svým kladivem a Dwingli vyryl poslední runu. Druhý meč Cardorn, dvojče
      Cargortha, byl skutečně silnější než jeho bratr a ten, kdo jej držel
      v ruce, nemohl prohrát žádnou bitvu, souboj či potyčku. Znaveni dlouhou
      prací, ulehli Dwingli s Cutharianem a spali až do poledne druhého dne.</p>
    <p>Sorghos přišel ve smluvený den a spatřil oba meče, jak jejich
      čepele září v jarním slunci. Jak si je tak prohlížel, posedla ho touha mít
      Cargorth i Cardorn, být největším válečníkem na Asterionu a sám porazit skřety i
      jejich vůdce. Vplížil se tedy dovnitř, opatrně vzal meče a chtěl s nimi
      uprchnout. Dwingli měl ale neklidné spaní, a když do sebe meče nepatrně
      narazily, slabý kovový zvuk jej probudil. Rychle vstal a uviděl Sorghose, jak
      krade jejich poklad, výsledek dlouhé a únavné práce, a to jej rozzuřilo natolik,
      že se holýma rukama na zloděje vrhl. Boj nebyl příliš dlouhý. Sorghos
      s Cargorthem jen třikrát máchl vzduchem a ubohý Dwingli ležel ve vlastní
      krvi. Hluk boje zatím probudil Cuthariana a ten teď nevěřícně zíral na mrtvolu
      svého přítele. Rozběhl se k němu, poklekl k zemi a tvář plnou bolesti
      otočil na svého bratra. Pohled jeho očí byl nesnesitelný a Sorghos by dal
      všechny poklady světa za to, aby se do nich nemusel dívat. Pak mu z hloubi
      mozku vytanula divoká a zrůdná myšlenka a než ji stačil zahnat, jeho tělo ji
      vykonalo. Bezhlavé torzo Cuthariana se zhroutilo na mrtvého Dwingliho a spolu
      tak vytvořily sousoší zkázy, chamtivosti a zrady.</p>
    <p>Sorghos utekl z Bílých hor a začal pronásledovat skřety na
      každém kroku. Prokletý Cargorth, který pil krev Cuthariana a Dwingliho, byl
      stále žíznivější a toužil po dalších bitvách. Donutil Sorghose, aby vhodil druhý
      z mečů, Cardorn, do bezedné hlubiny, aby jen on sám měl potěchu
      z boje. Každý, kdo se na Sorghose jen trochu křivě podíval, byl okamžitě
      rozsekán prokletou zbraní na kusy. Sorghos ztrácel nebo zabíjel své přátele
      jednoho za druhým, až zůstal nakonec sám. Jeho zlé skutky jej začaly proměňovat
      jak fyzicky, tak duševně, až se začal nápadně podobat skřetům, které tak
      nenáviděl. Teprve tehdy jeho oči zastřené rudým závojem krve prohlédly a Sorghos
      si uvědomil, co všechno způsobil. Odešel tedy do hor, vylezl na nejvyšší štít a
      s krvežíznivým Cargorthem v ruce se vrhl dolů ze skály. Při pádu se
      čepel meče roztříštila na pět kusů a rozlétla se do stran. Zlá vůle Cargorthu
      však zničena nebyla a prokletý meč dřímá ve vysokých horách a čeká na okamžik,
      kdy bude překován.</p>
  </div>
</div>
<p>Mistry v boji s myšlenkovými bytostmi na Asterionu
  jsou <span class=zdurazneny>lovci přízraků</span>. Tito lidé prodělali speciální
  výcvik, který jim umožňuje vyhnout se základním kouzlům a léčkám nastraženým
  jejich protivníky ze Stínového světa, a znají magické recepty, amulety a
  předměty pomáhající v boji i mimo něj. Na Taře a Lendoru je jen asi dvanáct
  míst, kde můžete být zasvěceni do tajů profese lovců přízraků, veskrze
  nepřístupných a často tajených před okolím. Učitelé tohoto výjimečného řemesla
  si své žáky vybírají na pochůzkách po kraji nebo je přijímají na doporučení
  některého lovce přízraků. Všichni lovci přízraků se navzájem ctí a
  v případě nouze i pomáhají. Kromě skutečných lovců existují i různí
  šarlatáni, samouci a dobrodruhové pokoušející osud při kontaktu se Stínovým
  světem. Jejich počínání má dosti neblahý vliv na živnost skutečných lovců
  přízraků, neboť jim přebírají zakázky a navíc škodí jejich pověsti, když zrovna
  něco selže. Nelze se tedy divit, že je lovci přízraků nemilosrdně pronásledují a
  snaží se je „všemi prostředky“ odradit od jejich počínání.</p>
<p>Zájemcům o další studium myšlenkových bytostí ze Stínového
  světa můžeme doporučit Klíč bytostí astrálních aneb Průvodce lovce přízraků po
  stvořeních Světa Stínového od Ciezislava Záhořského či obsáhlou, i když místy
  nepřesnou, Astenovu Rukověť přízraků a mámení světů nelidských.</p>

<h3>Duše zemřelých</h3>
<p>Cesta duší zemřelých není přímá, je na ní spousta křižovatek,
  na nichž si lze zvolit další osud. Když člověk umře, může být do určité doby
  oživen kouzly, a tak jeho duše po tento čas dlí v blízkosti těla,
  připravena na případný návrat zpět. Na způsobu úmrtí a věcech s ním
  bezprostředně spjatými záleží, zda duše odchází do Stínového světa či zůstává
  v přírodní úrovni. Protože pokud byl mrtvý stižen kletbou nebo násilně
  zabit (a chce se mstít), jeho vazba na přírodní úroveň je natolik silná, že zde
  setrvá v podobě ducha, dokud své záležitosti nevyřídí. Ostatní duše
  zemřelých putují dál, k sídlům bohyně Mauril a boha Lamiuse, aby podle
  svých skutků dostaly přiděleno místo ve Vnějším světě. Některé duše však dobře
  vědí, jak by takový soud dopadl, a proto raději prchají na temnou stranu
  Stínového světa, kde vyčkávají na vhodnou příležitost návratu na přírodní úroveň
  (říká se jim temní duchové). Z těch nejmocnějších se stávají protivníci
  samotných bohů, temní bohové Asterionu. Ty duše, které se podrobí soudu Lamiuse,
  jsou odvedeny do Vnějšího světa, odkud už nemohou žádným způsobem odejít, dokud
  nejsou povolány zpět k dalšímu životu na přírodní úrovni. Tomuto cyklu se
  říká koloběh duší (neboli reinkarnace).</p>
<p>O existenci duše, nehmotné součásti těla, na Asterionu nikdo
  nepochybuje, vždyť jak v dávné historii tak v současnosti se odehrálo
  mnoho událostí, které tento fakt nevyvratitelně dokazují. Avšak názory na její
  další pouť po světech za Asterionem se značně liší. Prostí lidé na venkově
  většinou věří v přímou a neměnnou cestu do (jak doufají) Zahrad blaženosti
  či (čeho se bojí) Jam věčného zatracení. Tito lidé by sami nikdy neutekli před
  božím soudem, avšak mohou je umluvit a zlákat temní bohové Asterionu. Mezi
  měšťany už najdete pár takových, kteří se pokouší vyhnout božímu soudu či
  pátrají po způsobu, jak u něj zamlčet své nepravosti. A čím vzdělanější lidé
  (elfové, trpaslíci, atd.), tím se otázky na posmrtný život objevují
  v jejich myslích častěji a s větší intenzitou, a tím více ovlivňují
  jejich konání ještě za života. Z této vrstvy pochází většina temných bohů
  Asterionu. Na vrcholu vědění o koloběhu duší a posmrtném životu stojí mudrci
  zejména z řad pouštních elfů, kteří jsou natolik moudří a pokorní, aby
  přijali z rukou Lamiuse jakoukoliv odměnu za své činy, neboť dobře vědí, že
  bude sice možná hořká, ale spravedlivá.</p>
<h4 style="MARGIN-LEFT: 0; TEXT-INDENT: 0"><![if !supportLists]>F.2.3.1<span
    style="FONT: 7pt 'Times New Roman'">
</span><![endif]>Oživování mrtvých, kontakt se zemřelými</h4>
<p>Oživení člověka (elfa, trpaslíka, atd.) je možné
  v zásadě asi do jednoho aldenu po jeho smrti. Tělo ovšem musí být udržováno
  ve funkčním stavu, aby měla zpět přivolaná duše tělesnou schránku, v níž
  může dále přebývat. Samotný rituál oživení, v němž se duše přivolá zpět
  k jejímu původnímu tělu, se skládá z řady poměrně komplikovaných kroků
  prokládaných kouzly a zaříkadly, a proto vyžaduje člověka těchto věcí znalého a
  dostatečně magicky zručného. Obvykle se takoví lidé nacházejí mezi kněžími
  (zejména těmi, kteří slouží bohyni Mauril), druidskými komunitami a mágy.
  Teoreticky je možné, avšak prakticky mnohanásobně složitější než obyčejné
  oživování, přivolat duši nedávno zemřelého do jiného mrtvého těla. Avšak žádný
  úspěšný případ tohoto typu není znám v celé historii Asterionu.</p>
<p>Oživování mrtvých ovšem není příliš etické, neboť se staví
  proti přirozenému chodu věcí, a proto mohou následky tohoto činu zanechat
  hluboké stopy ve všech, kdo se ho účastnili. V potaz se musí vzít zejména
  skutečnost, že smrtí život na Asterionu zdaleka nekončí, což znamená, že některá
  provinění proti Řádu se odpykávají i několik životů.</p>
<p>Kontakt se zemřelými duchy již není tak výjimečnou a složitou
  záležitostí jako oživování. O přivolání zemřelého ducha se může pokusit
  kdokoliv, kdo zná patřičný přivolávací rituál, ale pouze postavy vládnoucí magií
  si mohou být víceméně jisti, že se dostaví ten zemřelý duch, se kterým chtějí
  hovořit. Po provedení rituálu se vytvoří v přírodní úrovni okno
  s mlhavými okraji, v němž se objeví obraz duše v podobě jejího
  posledního asterionského těla. Většinou jsou však tyto obrazy rozostřené a
  nezřetelné, navzájem jeden od druhého jen těžko rozlišitelné, stejně jako hlas,
  zastřený a znějící jakoby z velké dálky, kterým duše zemřelého promlouvá.
  Postavy s magickými schopnostmi mohou ovšem obraz duše zemřelého vyjasnit.
</p>
<p>Ani kontakt z dušemi zemřelých se nevejde do morálních
  norem většiny společností na Asterionu. Kdo tuto činnost provozuje častěji, musí
  být připraven na negativní reakce okolí a případné vyvržení ze společnosti. Také
  duše zemřelých nemají rády přílišné vyrušování a vytrhování z reality
  Vnějšího světa, mohou tedy reagovat nevrle, podrážděně až nenávistně, což
  zanechává na přihlížejících lidech značné psychické následky.</p>
<p>Velkým nebezpečím obou těchto počínání (jak oživování
  zemřelých, tak pokusy o kontakt s nimi) je, zejména pokud má soustavnější
  charakter, možnost přitáhnutí pozornosti temných duchů ze Stínového světa, kteří
  se podobnou činností za svého života rovněž nadměrně zabývali. Jejich přítomnost
  má neblahý vliv na charakter člověka, neboť jej neustále nutí k dalším
  praktikám tohoto druhu, což může vést až na scestí nekromancie. Potlačit
  vůli temných duchů je velmi náročné a zbavit se takových nohsledů je nad lidské
  síly. Pomoci může snad jedině modlitba člověka, jehož slovo má u bohů velkou
  váhu.</p>
<h4 style="MARGIN-LEFT: 0; TEXT-INDENT: 0"><![if !supportLists]>F.2.3.2<span
    style="FONT: 7pt 'Times New Roman'">
</span><![endif]>Duchové</h4>
<p>Člověk, který zemře obzvlášť násilnou smrtí, pronese kletbu
  nebo je sám proklet, má jakýsi závazek vůči přírodnímu světu a musí jej splatit.
  Po své smrti (pokud není oživen), neodchází do Stínového světa, ale zůstává
  v přírodní úrovni v podobě ducha. Jeho nové tělo je nehmotné, za
  slunečního světla neviditelné a nestálého tvaru, jen přibližně si držící podobu
  předchozího fyzického těla. Smyslové vnímání se mu omezuje pouze na sluch a
  zrak, může však nadále komunikovat s okolím pomocí řeči.</p>
<p>Každý duch ví, co jej může vysvobodit z přírodní úrovně,
  jak je možné sejmout na něj uloženou kletbu či odhalit příčiny jeho smrti. Vždy
  to však musí učinit někdo živý, duch mu může jen pomoci radou. Proto dochází
  k děsuplným setkáním s dušemi zemřelých, kteří vám kupodivu nechtějí
  ublížit, ale žádají si vaši pomoc. Snímání kletby může někdy trvat stovky i
  tisíce let, a proto se lze setkat i s arvedanskými duchy.</p>
<h4 style="MARGIN-LEFT: 0; TEXT-INDENT: 0"><![if !supportLists]>F.2.3.3<span
    style="FONT: 7pt 'Times New Roman'">    </span><![endif]>Temní
  duchové</h4>
<p>Skupina duší zemřelých lidí, které namísto pokorného odchodu
  do náruče bohyně Mauril uniknou pomocí kouzel černé magie do Stínového světa
  mezi myšlenkové bytosti, se nazývá temní duchové. V Stínovém světě vypadají
  jako vznášející se sféry velikosti lidské hlavy, v nichž prosvítají rysy
  tváří. Jejich moc je pramalá až do doby, než se v přírodní úrovni objeví
  člověk, jehož smýšlení je podobné jejich a připraví jim tak cestu do své mysli.
</p>
<p>Ano, to je skutečným cílem všech temných duchů, vrátit se
  zpět do přírodní úrovně Asterionu. A způsob, jak toho dosáhnout, je jediný –
  spoutat a ovládnout duše živých. To je ale velmi obtížné a ne vždy proveditelné.
  Při ovlivňování života na Asterionu používají temní duchové výlučně tvrdé až
  drastické metody. Proto člověk v jejich osidlech se často chová jako
  šílenec, nebo rychle chřadne a umírá, jelikož nesnese přítomnost cizí vůle ve
  své vlastní mysli. Pokud se podaří temnému duchu osobnost napadeného člověka
  úplně potlačit, ovládne zcela jeho tělo, včetně smyslů, pocitů a myšlení.</p>
<p>Bohové jsou si vědomi nebezpečí temných duchů, a proto byli
  stvořeni sarífágové. Tyto bytosti pátrají ve Stínovém světě po zbloudilých
  duších, aby je odvedli před boží soud, jemuž se snaží vyhnout. Moc sarífágů
  je poměrně značná a temní bohové Asterionu s nimi svádějí urputné boje, při
  nichž se vytvářejí průchody do přírodní úrovně. Těmi potom pronikají na Asterion
  myšlenkové bytosti, které sem vůbec nepatří.</p>
<h4 style="MARGIN-LEFT: 0; TEXT-INDENT: 0"><![if !supportLists]>F.2.3.4<span
    style="FONT: 7pt 'Times New Roman'">    </span><![endif]>Temní
  bohové Asterionu</h4>
<p>Někteří temní duchové se však zdaleka nespokojují
  s ovládnutím jednoho člověka. Chtějí pod svou kontrolu získat co nejvíce
  lidí, aby z nich mohli udělat padlé kněze, kteří dál budou šířit jejich
  kult. S každým novým věřícím a uctívačem pak roste síla temného ducha, až
  se z něj stává jeden z temných bohů Asterionu neboli Démon. Temný bůh osobně
  může jen velmi omezeně zasahovat do přírodní úrovně Asterionu, a tak pro své
  záměry využívá prostředníky – padlé kněze. Ze svých uctívačů vybere ty nejlepší
  a nejschopnější a umožní jim používat část své moci, energie získávané z duší a
  těl jeho věřících. Padlých kněží může mít temný bůh jen pár nebo také několik
  stovek, ovšem čím více jich má, tím menší je jejich moc, neboť jeho síla se dělí
  mezi větší počet osob. Na druhou stranu více kněží může být na více různých
  místech současně a obracet na víru víc nových „oveček“.</p>
<p>Bez padlých kněží není temný bůh o mnoho víc než obyčejný
  temný duch bloudící Stínovým světem, který se snaží vplížit do mysli některého
  živého tvora, nedostatečně silného na to, aby se mu ubránil. Proto se většina
  temných bohů snaží o návrat zpět do lidského (trpasličího, elfího apod.) těla,
  případně do těla nějaké nestvůry, a to ovládnutím mysli vybraného tvora.
  Necitlivým ovládnutím však dochází k úmrtí těla, a pokud se ho temný duch či
  temný bůh rozhodne používat, musí mu čas od času dodávat životodárnou tekutinu,
  kterou je krev. Takto vzniká jedna z nejnebezpečnějších a nejodpornějších
  nestvůr na Asterionu – upír. Méně drastickými ovládacími prostředky jsou obrazy
  duše, modré krystaly s astrální matricí temného boha nebo temného ducha,
  které pouze potlačí vědomí ovládaného a tělo zůstane živé. Poslední možností je
  velmi složitý rituál černé magie, při němž se duše temného boha vymění
  s duší v těle oběti, která odchází k síním bohyně Mauril. Temný
  bůh tak získá živé tělo a nemusí potlačovat vědomí jeho bývalého majitele.</p>
<p>Nejznámějším a současně nejmocnějším temným bohem Asterionu
  je Khar Démon.</p>

<h2>Tvárnost</h2>
<div class="quote content">
  Způsob, jakým podáš žíznivému pohár čisté vody, ji může proměnit
  v lahodný nektar, ale také v trpkou žluč.
  <div class="author">Rčení pouštních elfů z Mar’nub</div>
</div>

<div class="quote">
  <div class="content">Ten, kdo stvořil Asterion a dal mu řád, byl velice milostivý.
    Vždyť jaký by byl svět, kde bychom podle těla, jaké kdo nosí, nemohli poznat
    jeho minulé skutky a záměry, jeho dobré nebo zlé směřování. Dalo by se
    v takovém světě vůbec žít?
    <div class="author">Alwarin Bílý, Bílá kniha života</div>
  </div>
</div>
<p>Svými činy člověk přetváří své okolí a taky sebe sama.
  Následky některých skutků, jež se odehrály před mnoha staletími, dodnes
  ovlivňují život a dění na Asterionu. Tvárnost v tomto případě zajišťuje
  jakousi zpětnou vazbu, neboť všechno, co člověk učiní, se projeví na něm samém.
  Nejlépe nám tuto skutečnost osvětlí příběh pěti bratří, který se odehrál těsně
  před příchodem Thaliona Sjednotitele na Lendor.</p>
<p>Jistému baronovi z Rewalského hrabství ležícího na území
  budoucí Danérie, se v pozdním věku narodilo pět synů. Když baron umíral,
  byli to ještě nezkušení mladíci, vysmívající se nástrahám světa a skřetím
  hordám, které pustošily východní kraje. Těsně před svou smrtí všech pět stanulo
  u jeho lože a on si od nich vyžádal slib, že budou dělat vše pro to, aby se
  stali nejlepšími mezi lidmi, mocnými pány a věhlasnými široko daleko. Každý
  z nich pak přistoupil k umírajícímu otci a pronesl svou přísahu.</p>
<p>Nejstarší Gerdon odmalička vynikal svou neohrožeností, silou
  paží a umem v boji. Brzo odešel na východní hranici, aby bojoval proti
  nenáviděným skřetům a jejich pánům. Svou odvahou zachránil mnoho životů a jeho
  sláva se začala šířit do světa. Mezi nepřáteli se o něm začalo mluvit
  s respektem a jejich řady zakolísaly, kdykoliv se na obzoru objevila jeho
  přílba s bílým chocholem a modrý, lintirový štít s vyobrazením draka.
  Gerdon vždy bojoval mečem, ale jednoho dne se objevil na bitevním poli a
  v ruce třímal oslnivě zářící sekeru s dvojitým ostřím. Pokud se
  předtím bil Gerdon jako litý vlk, teď připomínal běsnícího draka. Skřeti padali
  v bázni na kolena, odhazovali své zbraně a prchali do svých doupat, jakmile
  vjel mezi ně. Dar bohů, říkali o Gerdonovi a jeho sekyře lidé, prokletí nebes,
  kleli skřetí kapitáni při válečných poradách. Gerdon splnil přání svého otce a
  po boku Thaliona vyjel na pláně, kde se rozhodovalo o osudu lidstva, aby se
  přičinil za porážku zrůdného Khara Démona na Lendoru.</p>
<p>Druhý z bratří, Sameon, odešel do subotamského kláštera
  v Rudavských horách, aby se naučil pokoře, vytrvalosti a obětavosti, a také
  způsobu, jak tyto zásady prosazovat ve světě. Asketický život v klášteře
  jej zocelil na těle a také jeho mysl a vůle se staly pevnějšími. Sameon pronikl
  do mnoha tajemství Stínového světa a v boji s myšlenkovými bytostmi
  byl nepřekonatelný. V těch dobách sužovalo Lendor mnohem více přízraků,
  bazilišků, gorgon, harpyjí a jiných příšer, než je tomu nyní, a tak Sameon neměl
  nouzi o uplatňování svého umění. Lidé velebili jeho jméno a kdykoliv se objevil,
  se stříbrnou čelenkou ve vlasech, všichni věřili, že zlo bude nakonec poraženo.
  Než došlo k Bitvě krvavých plání, obešel Sameon přes půl Lendoru, vytrvale
  pomáhal druhým, vymítal nadpřirozené bytosti a objevil se všude, kde ho
  potřebovali. Když se střetly skřetí hordy s Thalionovými armádami, stál
  v bitevní vřavě a bojoval s živými, neživými i stínovými nepřáteli a
  ti pod jeho ranami padali k zemi a s nenávistným kvílením unikaly
  jejich temné duše pryč z Asterionu.</p>
<p>Eriam, nejmladší z bratrů, vyrostl v citlivého a
  velmi vnímavého muže. Studoval theologické a filozofické spisy
  v lunenwigské knihovně, učil se v semináři kněží Pána světla a brzy
  zjistil, že je schopen cítit vůli a přání Sedmnácti bohů. Následoval tedy
  stezku, kterou mu ve viděních a snech vytýčili. Odešel pracovat mezi obyčejné
  rolníky, chvíli pobyl jako námořník na lodi, kutal v dolech a všude
  posiloval pokleslá srdce a odvracel zbloudilé od nepravého směru. Díky vnuknutí
  bohů dokázal zabránit mnohým neštěstím, ještě než se stala a při jednom útoku
  Kharova oddílu na osadu horníků pobil pouhou holí během tří minut všech padesát
  útočníků. Ti, kteří to viděli, říkali, že kolem něj bojovala pětice rytířů
  s jasnými a čistými tvářemi, tvořená pouze slunečním svitem, a pokaždé,
  když zvedli paži se zbraní, padl jeden z nepřátel k zemi. Každý, kdo
  se s Eriamem setkal, na něj do své smrti vzpomínal a s pýchou
  v hlase o tom vyprávěl svým přátelům. Také Eriam stanul v bitevních
  pláních po boku Thaliona a přinášel svým protivníkům boží hněv, který je srážel
  do krví nasáklého prachu, aby tam pykali za své činy.</p>
<p>Další z bratří, Nomen, tíhl k poznání podstaty dění
  kolem sebe, zajímal se o historii, rád poslouchal příběhy z arvedanských
  dob, přemítal o kouzlech a magii a dlouhé hodiny trávil pozorováním přírody,
  rostlin, zvířat a lidí. Nakonec ho magie uchvátila natolik, že odešel do Věže
  rorýsů na pobřeží Vnitřního moře a tam si pod vedením Mágů všeobjímající mysli
  osvojil vázaní kouzel, evokaci, vyvolávaní, iluze, proměny a další kouzelnické
  obory. Pak se na nějaký čas ztratil z Lendoru a vrátil se až po dlouhých
  letech putování po mýtické Taře. Na svých cestách zjistil mnohé, co nakonec
  pomohlo Thalionovi a jeho armádám porazit skřety a vyzvedl z hlubin
  artefakty staré tisíce let, patřící kdysi Arvedanům. Když skřeti spatřili zbraně
  Arvedanů, svých dávných nepřátel, kvíleli a svíjeli se strachy a jejich velitelé
  je museli bičem přemlouvat k poslušnosti. Nomen zasáhl do Bitvy krvavých
  plání také svými kouzly. Po vzniku Velkého království odešel do hustých lesů na
  severu a postavil zde slavnou Sartharonskou věštírnu, jejíž věhlas dnes dosahuje
  až do zapadlých vísek v úpatí Nekonečných hor.</p>
<p>Poslední z bratří získal v dětství přezdívku Oměj,
  kterou používali všichni v jeho okolí tak často, že dokonce i on sám
  nakonec úplně zapomněl své skutečné jméno. Oměj měl nadání snad pro všechno.
  Výborně šermoval, byl zběhlý v teologii i metafyzice, naučil se obstojně
  čarovat a jeho hbité prsty dokázaly vyloudit z loutny nádherné melodie.
  Vše, nač zaměřil svou pozornost, se mu dařilo. Ale Oměj chtěl víc, chtěl být
  mocnější a slavnější než jeho bratři a hodlal za to zaplatit jakoukoliv cenu.
  Mnozí z vás tuší, že Khar Démon má své oči a uši všude, a tak není divu, že
  se doslechl o Omějových přáních. Slíbil mu sílu, moc nad světem viditelným i
  neviditelným a znalosti magie rovnající se vědění samotných bohů, pokud se přidá
  na jeho stranu a povede skřetí armády do vítězného tažení proti zbytku
  nezotročených lidí, elfů a trpaslíků. Možná Oměj chvíli váhal, snad se i
  zpočátku bránil moci, která se mu nabízela. Nicméně, nakonec Kharovu nabídku
  přijal. Pod jeho vedením skřeti dál drancovali, pálili, zabíjeli a mučili. A
  když došlo k Bitvě krvavých plání, v čele jednoho z šiků stál
  velký ohyzdný skřet s plamenným mečem v pravé a holí blesků
  v levé ruce. Tak moc se Oměj změnil za ty roky, co odešel ze svého domova,
  a tento den měl být poslední, kdy mohl spatřit své bratry. Dnes již nikdo neví,
  zda se Gerdon, Sameon, Eriam či Nomen setkali na bitevním poli s Omějem
  tváří v tvář, ale v několika příbězích z té doby se vypráví, jak
  poté, co utichly zbraně, čtyři muži odnesli skřetí tělo z válečného
  tratoliště a pohřbili jej na lesním palouku nedaleko odtud. V západním
  větru se ještě dlouho poté nesla slova modlitby za zbloudilou duši.</p>

<h3>Hrdinové a skřeti</h3>
<p>Každý z pěti bratří v tomto příběhu si svými skutky
  zvolili jednu z hlavních cest tvárnosti. Gerdon následoval stezku odvahy a
  statečnosti, Sameona provázela obětavost, Eriamovým průvodcem byla zbožnost a
  Nomen šel cestou moudrosti. Omějovy činy byly temné a popíraly hodnoty vyznávané
  jeho bratry, Oměj se vydal stezkou zvrácenosti. Ta v sobě zahrnuje
  protipóly všech ctností, které jsou lidem známy, a jakmile se někdo jednou
  obrátí tímto směrem, dříve či později se stává skřetem.</p>
<p>Tvárnost je jako cesta do strmého kopce. Můžeš se lopotit
  nahoru, což je velmi těžké a stojí mnoho sil, avšak výsledkem je přízeň
  Sedmnácti bohů. Na vrcholku stanou jen hrdinové, ti co se nebáli vystoupat celou
  cestu. Můžeš také chodit pořád dokola nebo přešlapovat na místě, ale tím ničeho
  nedosáhneš. A stačí jen pár nesmělých kroků dolů z kopce a náhle zjistíš,
  že se řítíš do propasti, vstříc náruči démonů a skřetů. Dostat se z tohoto
  místa zpět je velmi těžké a snad i nemožné.</p>
<p>Jak mnozí z vás tuší, hrdinů není na Asterionu mnoho.
  Jen málokdo dokáže odolat pokušením, která démoni v čele s Kharem,
  proradní králové a zkorumpovaní úředníci, mocichtiví šlechtici či zkažení
  duchovní nastraží na každého, kdo jim příliš připomíná jejich vlastní
  neschopnost, slabou vůli a malost. Cesta k opravdovému hrdinství je trnitá,
  plná výmolů, nástrah a slepých uliček a především velmi, velmi dlouhá. A na
  konci této cesty čeká jeden z bohů, aby vytrvalému poutníkovi vložil do
  dlaní dar Sedmnácti bohů, předmět nesmírné síly a moci, a stal se také jeho
  ochráncem. Proto se vždy u hrdinů uvádí jméno boha – ochránce, kterému hrdina
  projevuje největší přízeň. Bohové mohou, ale také nemusí dát svému hrdinovi dar,
  to záleží čistě na jejich vůli.</p>
<p>Jen málokdo spatřil člověka, elfa či trpaslíka, jak se pomalu
  a bolestivě mění ve skřeta. Zásluhu na tom má renorská padoucnice, nemoc, která
  postihuje náhodně vybrané oblasti na Lendoru (tady není znám jediný případ za
  posledních sto let) a Taře (zde už je výskyt častější, zvláště v jižnějších
  oblastech) a která způsobuje křeče po celém těle a po několika minutách hluboké
  bezvědomí. Vždy, když někde udeří, ztratí se zde beze stopy jeden nebo více lidí
  (elfů, trpaslíků, atd.). Poprvé se objevila před více jak patnácti sty lety
  v storabském Renoru a od těch časů řádí více či méně dodnes. Skutečný původ
  renorské padoucnice je zahalen tajemstvím a přes veškerou snahu mnoha učených
  mužů se její podstata nepodařila rozluštit.</p>
<p>Renorská padoucnice je důsledek temného rituálu prováděného
  skřetími mágy a šamany a jedná se vlastně o jakousi formu pátracího a
  přemísťovacího kouzla vyšší síly. Při obřadu se uvolní energie, která hledá lidi
  (elfy, trpaslíky) mající blízko k přeměně ve skřety (nepůsobí tudíž už na
  přeměněné skřety). Když svou oběť najde, způsobí v okolí záchvat padoucnice
  a až všichni ztratí vědomí, odnese ji do magického kruhu, jež se musí před
  vyvolávacím rituálem sestavit. V současné době se počet rituálů prováděných
  za rok zvýšil více jak trojnásobně od časů těsně po Konečné bitvě. Některé
  radikální náboženské složky mluví v souvislosti s renorskou horečkou o
  dědičném hříchu a prokletí bohů, které si za něj obyvatelé Asterionu
  vysloužili.</p>

<h3>Hrdinové Gora a Faerona</h3>
<div class="quote">
  <div class="content">„Statečné srdce dokáže zažehnout pochodeň naděje i v tom
    nejčernějším koutě starobylé hrobky.“
    <div class="author">Thalion Sjednotitel</div>
  </div>
</div>
<p>Statečný člověk se staví ke všem problémům čelem a neutíká od
  nich. Snaží se svým nebojácným přístupem strhnout ostatní a ukázat jim cestu
  k řešení svízelných situací. Umí odhadnout náročnost překážek, které se mu
  stavějí do cesty, a proto se nepokouší tvrdošíjně překonávat ty, na něž mu síly
  nestačí. Hrdiny s touto vlastností najdeme v historii Asterionu
  zejména mezi bojovníky.</p>
<p>Dar bohů pro hrdiny následující cestu statečnosti má obvykle
  podobu zbraně nebo části zbroje, které chrání před mnoha projevy zla a umocňuje
  sílu zlo z Asterionu vymýtit silou. Kouzlo zbraně či zbroje však nepůsobí
  proti bytostem dobra a obyčejným lidem. Navíc se ochrana boha projeví na
  hrdinovi tak, že se viditelně zlepší v boji, stejně tak jako všichni
  ostatní, kteří v blízkosti vedou bitvu na jeho straně.</p>

<h3>Hrdinové Estel a Rianny</h3>
<div class="quote">
  <div class="content">Padni v prach před každým, komu jsi odmítl pomoci, ať už ze
    zášti, lhostejnosti či nedbalosti, a pros jej za odpuštění. Jinak se tvá duše
    bude smažit v ohni pekelném.
    <div class="author">kázaní mistra Daenáše, kněze v storabském Ternisku</div>
  </div>
</div>
<p>Obětavý člověk se pozná velmi snadno, protože nejen ochotně a
  rád pomůže, ale sám vyhledává situace, kdy někdo pomoc potřebuje a nedokáže o ni
  požádat. Obětavý hrdina však není slepý prosťáček, kterým může každý chytřejší
  mág či theurg manipulovat. Naopak, dokáže dohlédnout na důsledky svých činů a
  tomu, kdo jej chce přechytračit, ještě udělí lekci o tom, co je to zneužívání
  dobré vůle druhých.</p>
<p>Bohové těmto hrdinům darují většinou ozdobné předměty, ať už
  čelenky, prsteny, náušnice, přívěsky či náhrdelníky, které jsou překrásné ve své
  jednoduchosti a prostotě. Uvnitř šperku se obvykle skrývá kouzlo dodávající
  hrdinovi nové síly, kdykoliv umdlévá, a také zlepšující dosah a citlivost
  smyslů. Božský ochránce hrdiny pak kolem něj vztyčí auru, v níž se zlo
  vlastní záští a zlobou obrací v prach. Obětaví hrdinové jsou také velmi
  dobří v pátrání a boji proti myšlenkovým bytostem ze Stínového světa.</p>

<h3>Hrdinové Auriona a Sirril</h3>
<div class="quote">
  <div class="content">
    <p>„ Můj bůh dokáže rozdrtit skály na prach a vytrhnout hory
      z kořenů,“ vychloubá se přiopilá žena v otrhané kožené vestě a
      s páskou přes oko, „tak je mocný!“</p>
    <p>„Pche, to nic, ech, néni. Tvoj bůh, je mojému tak leda pro řehot,“
      oponuje svalnatý barbar a ukazuje přitom obscénní gesta. „Ten moj by na něho
      jednů fúkl a už by sa smažil jak ty tvoje podělané ryby, co sa jima furt
      cpeš…</p>
    <p>„Vaši bohové jsou k ničemu,“ prohlásí v zápětí bard se
      zasněným pohledem, „ten můj mi dá dívku, o kterou si řeknu, a pití plné
      sudy.“</p>
    <p>náboženská disputace odposlechnutá u jednoho táborového
      ohně</p>
  </div>
</div>
<p>Zbožný člověk má pevnou, intenzívní víru v boha, kterou
  nedokáže nahlodat žádná nepřízeň osudu. Těmto lidem sděluje Sedmnáct bohů svá
  přání a pomocí nich prosazuje své záměry. Boží vnuknutí jsou oporou i
  povzbuzením a s bohem za zády lze vykonat neuvěřitelné skutky. Zbožní lidé
  bývají velmi tiší a vcelku nenápadní, své názory nikomu nevnucují proti jeho
  vůli. Tím se odlišují od neblaze proslulých náboženských fanatiků.</p>
<p>Hrdiny, kteří následovali cestu zbožnosti, obdařují bohové
  převážně kouzelným šatstvem, neztrácejícím barvu ani vyšité vzory. Ten, kdo jej
  oblékne, snadno ovlivní myšlení druhých a dokáže je nadchnout pro svou věc. Jeho
  chování je elegantnější, řešení problémů bleskové a přesné. Za zbožným hrdinou
  jde spousta jeho následovníků, kteří mu oddaně slouží. Od jednoho ze Sedmnácti
  bohů navíc dostane několik astrálních bojovníků původem ze Stínového světa,
  kteří ho chrání před zákeřnými útoky a přesilou.</p>

<h3>Hrdinové Lamiuse a Siomena</h3>
<div class="quote">
  <div class="content">Hledejte moudrost! A pospěšte si, neboť slyším, jak před vámi
    utíká zběsilým tempem.
    <div class="author">výrok Mbwah’sana, elfího mudrce, k jeho žákům</div>
  </div>
</div>
<p>Moudří lidé jsou rozvážní a zkušení a pečlivě promýšlejí
  všechny možné důsledky svých činů. Snaží se vždy najít nejlepší řešení situace,
  které ve svém důsledku prospěje co nejvíce lidem nebo ublíží co nejmenšímu počtu
  z nich. Hledání potřebných informací ke správnému rozhodnutí jim však občas
  zabere dlouhou dobu, a proto od nich nelze očekávat přesná a rychlá rozhodnutí
  v krizových situacích.</p>
<p>Od bohů dostávají moudří hrdinové různě zbarvené diamanty
  nebo drahokamy, vybroušené do roztodivných tvarů. Kámen bohů pomáhá při cestách
  do Stínového a Vnějšího světa, lze s ním tedy lépe navazovat kontakty
  s astrálními sférami, ať už za účelem čarování či získání informace. Od
  svého ochránce získává hrdina schopnosti, které dokáží proniknout jakoukoliv
  iluzí, přetvářkou či klamem, a také odolnost vůči jejich projevům na vlastním
  těle.</p>

<h3>Skřeti</h3>
<div class="quote">
  <div class="content">Budu to já, kdo vám ukáže cestu z této bohy sužované
    přítomnosti, budu to já, kdo zvrátí stávající pořádek. Ti takzvaní bohové už
    příliš dlouho určovali běh našeho života, stavěli na odiv svou moudrost,
    laskavost a spravedlnost. Je čas, aby přišla nová éra, éra silných a mocných,
    předurčených vládnout. Čas pro lidi jako jsem já, Khar Démon.
    <div class="author">Slova Khara Démona, když vytvořil „obraz duše“.</div>
  </div>
</div>
<p>Když někdo ujde po temné stezce dostatečně daleko, tj. má na
  svědomí zlovolné činy a hříchy, začne procházet bolestivou fyzickou proměnnou a
  během jednoho aldenu se z něj stane skřet. Naroste mu téměř prasečí rypák,
  zploští se čelo, zmohutní uši, ze zubů se stanou malé tesáky, kloubové kosti
  obrostou ostrými kostěnými výrůstky, nehty se změní v třícentimetrové drápy
  a kůže nabobtná a ztvrdne. Navíc se změní také psychika – skřet se stává
  agresivnějším, lstivějším, cyničtějším nebo krutějším, než kdy může být člověk,
  trpaslík či elf. Podle toho se dají odlišit váleční skřeti, skřetí stopaři,
  skřetí šamani a mágové a skřetí assassinové. Skřet je k boji mnohem lépe
  vybaven než jakýkoliv člověk a silou hravě předčí i barbary. Ti z nich,
  kteří vládnou kouzly, dokáží hravě konkurovat nejlepším čarodějům mezi lidmi či
  pouštními elfy, zvláště pak v oblasti útočných zaklínadel. Pasti nastražené
  skřetími stopaři jsou rychlé a smrtící, málokdy dávají šanci, stejně jako skřetí
  assassin v akci.</p>
<p>To, že se člověk, elf či trpaslík může změnit ve skřeta se
  všeobecně neví, i když se najdou mnozí, kteří něco tuší. Výjimkou jsou kněží
  Sedmnácti bohů a někteří z čarodějů a theurgů, ti znají tuto smutnou
  pravdu, ale existuje mezi nimi nepsaná dohoda, že nebudou toto vědění šířit mezi
  prostý lid. Kněží si totiž myslí, že by pravda mohla obyčejným měšťanům a
  vesničanům ublížit a ostatní by se nikdy nesnížili k tomu, aby o temné
  stezce a skřetech vyprávěli lúze. Navíc se mezi čaroději už dlouhá staletí
  traduje rčení „čím více tajemství znáš, tím jsi mocnější“.</p>

<h3>Draci</h3>
<div class="quote">
  <div class="content">
    <p>„…na křídlech strachu přilétli,</p>
    <p>smrt brzkou zvěstovati nám,</p>
    <p>z hrdel a krků předlouhých,</p>
    <p>vydral se světa zmar a žal,</p>
    <p>a já svou náruč žádoucí,</p>
    <p>plamenům slunce žhavého,</p>
    <p>v ústrety otevřel a dal, …“</p>
    <p>úryvek z básně Příchod mocných od plavenského barda Imerona</p>
  </div>
</div>
<p>V extrémních případech, kdy člověk (elf, trpaslík, atd.)
  pevně směřuje své konání po dříve zmíněných stezkách, může dojít k dosažení
  dračího stupně tvárnosti. V případě stezek statečnosti, obětavosti,
  moudrosti a zbožnosti získává člověk neomezenou možnost přeměny v draka
  dobra, majestátnou a dokonalou bytost, jejíž síle a moci se nevyrovná nic na
  Asterionu. Draci jednotlivých vlastností se rozlišují podle barvy svých šupin,
  červený drak přísluší statečnosti, zelený obětavosti, žlutý moudrosti a modrý
  zbožnosti. Šupiny dobrých draků mají jasnou čistou barvu a lesknou se
  v dopadajícím světle. V tmavých prostorách jejich šupiny slabě září a
  vytváří tak kolem jejich těl přízračnou auru. Majestátná hlava s velkýma
  laskavýma očima sedí na oku lahodící křivce dračího krku, který přechází
  v štíhlé a pružné tělo. Nohy, mohutná křídla a ocas jen dokreslují již tak
  dokonalý vzhled. Ve vzduchu dobrého draka nic nepřekoná v rychlosti ani
  manévrovací schopnosti. Ten, kdo dosáhne dračího stupně u více vlastností,
  získává schopnost přeměny v duhového draka, jehož šupiny jsou vícebarevné.
</p>
<p>Králem všech draků dobra a zároveň nejmocnější známou bytostí
  na Asterionu je bílý drak, člověk (elf, trpaslík apod.), jenž dosáhl dračího
  stupně ve všech čtyřech dobrých vlastnostech. S možností přeměny
  v draka získává člověk druhou identitu, která však nerozštěpuje jeho
  osobnost ani si neuzurpuje jeho vědomí. Dračí podstata existuje
  v harmonickém souladu s původní duší, rozšiřuje ji o další rozměr a
  navíc dává fyzickému tělu možnost proměnit se v tělo dračí. Tato přeměna se
  uskuteční okamžitě.</p>
<p>Kdo zajde na temné stezce příliš daleko, promění se ve zlého
  draka a dokud se nezřekne (tzn. před sedmnácti bohy nelituje) svých zlovolných a
  špatných skutků, nemůže získat svou skřetí a posléze případně lidskou podobu
  zpět. Dračí podstata zatlačí původní osobnost do pozadí a zcela ovládne vědomí
  člověka. Zlý drak na rozdíl od draka dobrého nevypadá majestátně a úctyhodně,
  jeho vzhled nahání smrtelný strach a vzbuzuje nekonečně hluboký odpor a snahu
  „odstranit to svinstvo z povrchu asterionského“. Zlí draci existují
  v mnoha odstínech, tak jak je zlo mnohobarevné a různorodé. Barva jejich
  šupin má špinavý odstín, kruté oči hledí z ohyzdné dravčí hlavy, mohutná
  kožovitá křídla bijí zuřivě do vzduchu a dlouhý článkovaný ocas s ostrým
  trnitým výběžkem na konci se neustále míhá ze strany na stranu, vyčkávající na
  příležitost k smrtícímu úderu. Nejmocnějším a nejstrašnějším ze všech zlých
  draků je černý drak, cíl temné stezky a místo, z něhož patrně není návratu.
</p>

<h2>Podstata nemrtvých</h2>
<div class="quote content">
  I bohům se zželelo prázdnoty světa, hyzděné jen tvory živými, a
  proto povolali Vieena Stvořitele, aby na Asterion povolal vyšší formy bytí –
  nemrtvé.
  <div class="author">Legendy o vzniku a stvoření v umrlčím království</div>
</div>
<p>Nebýt skutků Vieena Nešťastného, mnohými proklínaného těmi
  nejtěžšími kletbami, bylo by nekromantické „oživování“ mrtvých na Asterionu
  patrně teprve v plenkách. Dnes si ale může každý jen trochu schopný čaroděj
  s pomocí Nekromantovy knihy kouzel vytvořit zástup nemrtvých služebníků.
  Protože ústní tradice označuje slovem nemrtví poměrně nesourodou skupinu
  nestvůr, v dalším textu je roztřídíme a popíšeme způsob jejich vzniku.</p>
<p>První skupinou nemrtvých jsou ty nestvůry, které se dají
  vytvořit podle Nekromantovy knihy kouzel. Do této kategorie se řadí <span
      class=zdurazneny>kostlivec, zombie, ghúl a mumie</span>. Základními předpokladem
  pro jejich existenci je dostatek materiálu, tedy kostí, různě starých mrtvých
  těl nebo mumifikovaných lidí. Druhou nezbytností je předmět schopný absorbovat a
  udržet dlouhodobě magickou energii, který umožní nemrtvým pohyb. Samotný rituál
  spojení mrtvého těla s tímto předmětem sestává ze zaklínadla a několika
  nepříliš složitých pohybů rukou. Pokud se stane, že se předmět dodávající
  nemrtvým energii vyčerpá nebo dostane mimo jejich schránky, změní se tyto
  nestvůry zpět v obyčejná mrtvá těla a začnou dál podléhat rozkladu. V případě
  krátkodobé potřeby má čaroděj možnost vytvořit nemrtvého s vazbou na svou
  vlastní mysl, z níž bude čerpat nemrtvý svou „životodárnou energii“. Až jej
  čaroděj nebude potřebovat nebo bude příliš vyčerpán, vazbu jednoduše přeruší.
  Někdy se ovšem něco zvrtne a vazbu přerušit nelze. Čaroděj je pak pomalu vysáván
  nemrtvým, až zcela ztratí svou životní sílu. V Nekromantově knize kouzel je
  popsáno mnoho mutací všech čtyř základních typů magicky tvořených nemrtvých,
  které se vlastnostmi mohou značně lišit od výchozí formy.</p>
<p>Druhá skupina nemrtvých také vzniká činností lidí, z jejich
  emocí, které ze Stínového světa přivolávají myšlenkové bytosti. Hlavními
  představiteli této kategorie jsou <span class=zdurazneny>přízrak, stín, fext,
smrtka a spektra</span> a také oni se vyskytují v několika různě silných
  formách. Mnozí z těchto nemrtvých nejsou zranitelní obyčejnými zbraněmi, dokáží
  kouzlit nebo se pohybovat pevným materiálem, například zdmi. Platí pro ně
  všechny základní pravidla pro myšlenkové bytosti, která jsou uvedená výše.</p>
<p>Poslední skupinu bytostí, jež se obvykle řadí
  k nemrtvým, tvoří <span class=zdurazneny>duchové a upíři</span>. Podstata
  duchů je podrobně rozebrána v části o astrálních bytostech, proto se jimi
  zde nebudeme zabývat. Mnohem nebezpečnější jsou agresivní formy temných duchů,
  kteří se vkrádají do myslí živých tvorů a snaží se je podrobit. Pokud se jim to
  podaří, jejich oběť umírá a oni získávají tělo, v němž mohou žít v přírodní
  úrovni Asterionu. Aby se však toto tělo nezačalo rozkládat, musí temný duch čas
  od času vypít čerstvou krev, – stává se z něj upír. K sání krve mají upíři
  přizpůsobeny špičáky, které nejsou přirozeného původu, vyrůstají až s jejich
  novou životní potřebou.</p>

<h2>Rituál Otevírání světů</h2>
<p>Na Asterionu existují tvorové, kteří žijí mnohem déle než
  obyčejní lidé. Touha po dlouhověkosti proto nedala mnohým čarodějům, theurgům a
  králům spát, a tak pátrali po způsobu, jak jí dosáhnout. Jedni se pídili po
  Bělozdroji, léta ztraceném pramenu věčného mládí, jiní vymysleli rituál
  Otevírání světů. Název Otevíraní světů označuje nikoliv jeden, ale mnoho různých
  obřadů, které mají za cíl prodloužit věk člověka, elfa, trpaslíka, apod. Jejich
  součástí obvykle bývají dlouhodobé modlitby, půst, požívaní mírnějších jedů,
  cestování po Stínovém světě a náročné tělesné cviky.</p>
<p>Mistry v provádění rituálu Otevírání světů byli původní
  Arvedané, kteří si tímto způsobem dokázali prodloužit život až na osm set let.
  Postupem času však toto jejich umění upadalo v zapomnění, až nakonec téměř
  zaniklo. Dnes přežívá ve velmi omezené formě jen u některých starobylých
  (arvedanských) rodů ze Čtyř království, jako tradice zděděná po předcích. Svou
  vlastní verzi obřadu Otevírání světů, zvanou Hluboké zasvěcení, používají mniši
  klášterů Subotam. Řádoví bratři podstupují jen malou část tohoto obřadu a teprve
  s rostoucím věděním se jim zpřístupňují další části. Plné Hluboké zasvěcení
  smí vykonat pouze Vědoucí. Také elfové z pouště Mar’nub znají tajemství
  rituálu Otevírání světů. Každý příslušník jejich národa třikrát za život putuje
  do Skalního města, aby v chrámu Sah’nrem předstoupil před Stvořitele světů
  a jeho pomocníky a přečetl úryvek z posvátného svazku Nejvyšší vědění. A
  v tento čas přicházejí také do svatyně Oh’gwea, v níž se účastní
  Otevírání světů, v jejich řeči Heng’wah’sa.</p>
<p>Všichni, kdo znají některý z rituálů Otevírání světů, o tomto
  vědění mlčí. Pokud by se však našel někdo, komu by se podařilo poznat všechny
  způsoby praktikování tohoto obřadu, uspořádal by je vhodně za sebou a přežil
  celý proces, délka jeho života by mohla přesáhnout tisícovku let.</p>