<h1>Povolání asterionských postav</h1>
<p>V této části popisujeme různé druhy povolání, tak jak se
  vyskytují na Asterionu. Pokud hledáte podrobnější popis povolání použitelných
  pro hráčské postavy, najdete <span
      style="BACKGROUND: aqua; mso-highlight: aqua">je v sešitě Aplikace</span>.
</p>

<h2>Bardi</h2>
<p>Bardi patří k povoláním bohémským, svobodným, která nesnáší
  nátlak a nerada zůstávají na jednom místě. Mezi členy této skupiny patří nejen
  pěvci a hudebníci, ale i všichni ostatní dobrodruzi, kteří mají dar bavit lidi a
  přinášet do jejich domů radost a občas i trochu zmatku, jako básníci, malíři,
  herci nebo třeba šašci. Bardi ale nejsou žádní salónní třasořitkové, rozsah
  jejich zájmů bývá vpravdě renesanční. Zvědavost je nutí nahlédnout do všech
  oborů, se kterými se setkají.</p>
<p>Vcelku se tedy vyznají v mávání mečem, nečiní jim problémy
  přespat čas od času venku u cesty (byť pochopitelně dávají přednost vyhřátým
  postelím a bujaré společnosti), zvládají některé jednoduché magické úkony a
  šplhání po zdech by jim mohl závidět nejeden zloděj. Málokdy se něco naučí
  pořádně, ale aspoň malé ponětí mají o lecčems. Vyniknout se vždy ale snaží ve
  svém uměleckém oboru, kde je ctižádost žene do potyček se svými konkurenty,
  které někdy mohou dojít až velmi daleko. Jistě, jsou i skromní bardové, ale
  hledali byste je jen obtížně.</p>
<p>Díky tomu, že pro barda není problém pohybovat se v jakékoli
  společnosti, od královských síní přes shromáždění ve venkovských chrámech až po
  špinavé taverny v nejhorších čtvrtích asterionských měst, bývá cenným zdrojem
  informací, které jinak nejsou běžně dostupné. Někteří z bardů toho zneužívají a
  prodejem takto nabytých tajemství si přivydělávají na svůj hýřivý život.</p>
<p>Stejně jako u ostatních povolání se mezi bardy nacházejí ženy
  i muži. V oblibě mají dobře znějící arvedanská jména, aniž by se nějak starali o
  jejich smysl či význam, a svými původními, podle nich nezajímavými jmény se
  příliš nechlubí. Nikdy však neváhají přijmout přezdívku, která podle jejich
  názoru dostatečně poukazuje na to, jak dokonale ovládají své umění.</p>
<h2>Bojovníci</h2>
<p>Mezi různými skupinami dobrodruhů náleží bojovníci určitě k
  té nejpočetnější. Ohánět se mečem či sekerou je totiž výrazně snadnější a méně
  náročné na intelektuální schopnosti než ostatní povolání. Navíc práce pro
  bojovníky se v tak neklidných dobách, které na Asterionu panují, najde velmi
  mnoho. Doprovázejí kupecké karavany, skládají se z nich městské gardy i velké
  armády, z jejich řad verbují boháči své tělesné stráže a jejich síla najde
  uplatnění i při loupežích a přepadech jak na pevnině, tak na moři.</p>
<p>Přes velké množství byste ale jen těžko hledali dva stejné
  bojovníky. Někteří mají všechny své zkušenosti z bitevního pole, jiní jsou
  zvyklí „pracovat“ spíše sami. Část spoléhá hlavně na hrubou sílu, jiní se snaží
  soupeřovou obranou prorazit hlavně pomocí fint a úskoků. Někteří je nejlépe ve
  městech při hospodských rvačkách, některým více vyhovuje toulání pustinou a
  více než s lidmi bojují s divou zvěří. Část dává přednost boji
  zblízka, jiní nedají dopustit na přesný luk. Někteří se cítí bezpečně jen pod
  ochranou těžkého brnění, jiní se v něm cítí málo pohybliví a bojují do půl
  těla obnažení.</p>
<p>Bojovníky najdeme v řadách všech inteligentních
  humanoidních ras. V každé mají její válečníci svůj styl přizpůsobený tak,
  aby co nejvíce využíval výhod jejich rasy a naopak potlačoval nevýhody. Zatímco
  mezi lidmi nalezneme skutečnou všehochuť stylů, elfové většinou spoléhají na
  střelbu a v boji tváří v tvář především na svou hbitost. Naopak
  barbaři a především krollové nepočítají s tím, že by soupeře zasahovali
  příliš často, ale když se jim to povede, mnohdy stačí pro ukončení boje jediný
  úder. Trpaslíkům se nejlépe válčí s nohama pevně na zemi, pokud možno někde
  v jeskyni nebo jiné podzemní prostoře, naopak hevreni milují vzduch a
  rychlost a bez koně bojují jako poloviční.</p>
<p>Válečníci mívají často za jménem přízvisko vypovídající o
  jejich činech. Přízviska „Udatný“, „Neohrožený“, „Zabiják“, „Drtič lebek“ nebo
  podobná se vyskytují poměrně hojně, protože válečníci si tato přízviska dávají
  většinou sami a obvykle nemají dostatečně velkou fantazii na to, aby pro sebe
  našli nějakou originální přezdívku.</p>
<h2>Druidové</h2>
<p>Druidové bývají často nazýváni kněžími přírody. Jejich
  prvotní motivací je harmonické soužití lidské kultury s prostředím, které
  je obklopuje. Konkrétní cíle a způsob jejich dosahování se už ale výrazně liší
  případ od případu. „Přisluhovači“ pomáhají lidem v rámci určitých mezí
  přizpůsobit přírodu lidskému osídlování a zabraňují tak ještě větším škodám, ke
  kterým by došlo bez jejich zásahů. Umírnění se snaží vysvětlovat a osvětou
  působit na masy, aby lidé chápali, že svět není jejich nepřítel, ale partner. A
  radikálové se stáhli do hloubi lesů a brání ekologickou rovnováhu tak, že to
  mnozí oprávněně považují za otevřenou válku proti humanoidním rasám.
  Pochopitelně existuje mnoho postojů mezi těmito zde uvedenými extrémy.</p>
<p>Druidy najdeme téměř všude, kde by mohlo dojít
  k nesouladu mezi působením civilizace a životním prostředím nebo tam, kudy
  ještě lidská noha neprošla a kde mohou nalézt neposkvrněnou a panenskou přírodu
  tak, jak vypadala před příchodem první rozumné bytosti na svět. Druidy bývají
  vědmy, které radí chudým rolníkům ohledně pěstování obilí, poustevníci usazení
  v kopcích, najdeme je v královských či hraběcích službách nebo
  v okolí vzácných přírodních útvarů obklopené skupinou příznivců různého
  zaměření. Pokud bojují, nepatří mezi zastánce velkých bitev, už proto, že by na
  svou stranu neměli příliš koho postavit. Spíše využívají jemnějších způsobů,
  působení přírodních sil či individuálních akcí, které mají civilizovaným lidem
  naznačit, kudy vede ta správná cesta.</p>
<p>Díky těsnému sepětí s přírodou najdeme mnohem větší
  procento druidů mezi elfy než mezi ostatními rasami. Na Taře jsou to jednak
  lesní druidové mezi elfy ve velkém hvozdu, který zabírá velkou část kontinentu a
  méně známí, o to však mocnější druidové pouštní v Rychlých dunách na
  západě. Ale i trpaslíci mají své druidy, kteří se vyznají v ekosystému
  hlubokých jeskyní a podzemních řek. Všichni druidové umí komunikovat se saly,
  ale na rozdíl od čarodějů toho nikdy nevyužijí pro své soukromé cíle, spíše než
  přikazují žádají o radu nebo o pomoc.</p>
<p>Jména druidů většinou odkazují na to, co je jim nejbližší, to
  znamená na přírodu. Podle své povahy si vyberou takovou přezdívku, která nejlépe
  vystihuje jejich působení a pod tímto jménem potom vystupují. Jejich jména mohou
  často budit u buranů smích, protože si je vybírají nezávisle, bez ohledu na
  mínění ostatních, ale na směšnost mnoha druidích přízvisek se brzy zapomnělo a
  jejich majitelé byli zmiňováni pouze s úctou a respektem.</p>
<h2>Kněží</h2>
<p>Ačkoliv si bohové část svých záležitostí na Asterionu
  vyřizují sami, jak se dočtete dále v knize, rádi využijí pomoci svých
  zasvěcených vyznavačů, kněží. Ti kromě služby bohu zprostředkovávají jeho
  spojení s obyčejnými lidmi, předkládají mu jejich přání a touhy, které by
  mohl vyplnit, udržují jeho chrámy jako připomínku jeho přítomnosti. Bůh jim při
  plnění těchto úkolů v rámci svých možností pomáhá, buďto při sesílání
  kouzel nebo vlastním působením.</p>
<p>Nejrozšířenější jsou kněží církví oficiálně uznaných ve
  Čtyřech královstvích a vyznávajících některého z bohů Sedmnáctky. Mají
  plnou podporu mezi většinou obyvatelstva i mezi členy vyšších kruhů. Spojené
  sice se sedmnácti bohy, ale ne tak široce podporované, jsou různé kongregace
  s jistými extrémními názory. V dalším textu se dozvíš o dvou
  nejznámějších, Kněžích Slunce a Temných mysticích. Velcí asterionští bohové ale
  nejsou jediní, kteří mají své duchovní. Mnoho lidí zlákali temní bohové nebo
  duchové, duše některých z těch, kteří odmítli po smrti odejít do astrálního
  světa. Mají většinou jen omezenou moc, takže mohou podporovat jen malé množství
  svých příznivců a ani jim neposkytují příliš velké možnosti. Největším
  z těchto bohů je Khar Démon, mezi ty menší patří různí totemoví bůžkové
  přírodních národů na Taře.</p>
<p>Pomoc bohu je téměř vždy spojena (není-li to prakticky totéž)
  s pomocí lidem. Proto jen část kněží obhospodařuje chrámy, kde poskytují
  duchovní útěchu nebo žijí v klášterech, kde hledají nové a nové cesty
  spojení s bohem. Mnoho členů tohoto stavu cestuje po zemi a hledá, kde by
  se mohl uplatnit jejich talent a kde by bylo potřeba zásahu jejich patrona.
  S takovými se nejčastěji setkáme mezi dobrodruhy na Taře.</p>
<p>Na Asterionu se setkáme s kněžími i kněžkami. Je
  obvyklé, že bohyním slouží spíše ženy a naopak, rozhodně to ale není pravidlem.
  Většina kněžích v nižší hierarchii si po vysvěcení nechává své původní
  jméno. Hlavně v radikálních frakcích je ovšem běžné, že si vysvěcený vybere
  sám nebo s pomocí svých nadřízených takové jméno, které má co nejlépe
  velebit jeho boha.</p>
<h2>Kouzelníci</h2>
<p>Kouzelníci jsou lidé, kteří v sobě nalezli talent
  soustředit magenergii a posléze ji uvolňovat a přetvářet do rozličných kouzel.
  Toto své přirozené nadání dále během života rozvíjejí, učí se novým kouzlům a
  zdokonalují se v sesílání starých. Během studia nahlížejí hlouběji do jemné
  struktury světa Asterionu a pozvolna odhalují jeho zákonitosti. Snad jen kněží a
  mnichové se v hloubce znalostí o skutečné podstatě světa mohou kouzelníkům
  rovnat.</p>
<p>Přístupů k magii, způsob jejího přetváření a využití
  nebo výkladů o jejím původu je mezi asterionskými kouzelníky nespočet. Mnoho se
  jich soustředí na prosté zkoušení a objevování formulí a gest, která způsobí
  požadovaný efekt. Jiní se rozhodli postupovat systematičtěji, pomocí analogií
  popsali svět magie a tento základ jim umožňuje aplikovat konkrétní postupy.
  Další dosahují svých cílů vstupováním do myslí jednotlivců či skupin lidí,
  jejich ovládáním a manipulováním. Někteří magenergii využívají k průzkumu
  Stínového a Astrálního světa a přivolávají tamější bytosti do světa materiálního
  či se jinak přiživují na jejich moci. Alchymisté se zase vzdali bezprostředního
  působení na svět a vytvářejí magické předměty, lektvary či svitky, které může
  používat prakticky kdokoliv tehdy, když to uzná za vhodné.</p>
<p>Různorodosti vědeckých metod odpovídá i množství přístupů ke
  společenskému životu. Jsou kouzelníci, kteří se nejraději zavřou do věže, kde
  konají své pokusy a bádají nad teorií magie zcela osamoceně. Protiklad tvoří ti,
  kteří své názory rádi rozebírají v diskusi s jinými mistry kouzel a za
  tím účelem vstupují do různých škol, akademií či univerzit. Další se sdružují
  v malých skupinkách, které mají společný cíl bádání. Nemalou část pak tvoří
  kouzelníci, kteří se vzdali vědy a zkoumání a rozhodli se používat magii zcela
  prakticky, pro sebe nebo ve službách někoho mocnějšího.</p>
<p>Jména kouzelníků jsou jednoslovná a lehce vyslovitelná.
  Kouzelníci je volí taková proto, aby si je lidé snáze zapamatovali a nekomolili
  je. Jestli něco nemají kouzelníci rádi, tak je to špatné vyslovení jejich jména.
  Obzvláštní zálibu nacházejí v písmenu “x“, které se musí v každém
  “pořádném“ kouzelnickém jméně vyskytovat (alespoň podle obecně rozšířené
  představy).</p>
<h2>Mniši</h2>
<p>Subotamští mniši jsou povoláním asi nejvíce spjatým
  s Řádem světa, jak se o něm dočtete dále. Jejich hlavním motivem je dbát
  nad jeho dodržováním a uvádět věcí do vymezených kolejí. Již od útlého mládí se
  adepti shromažďují v klášterech, kde jen několik z nich zvládne
  všechny úskalí přípravy na konečné zkoušky.</p>
<p>V průběhu studia i po jeho skončení tráví mniši pouze
  část času přímo v budově kláštera. Nedílnou součástí jejich poslání je i
  putování po světě a vyhledávání potíží, které právě oni mohou vyřešit nejlépe.
  Nedrží se pouze vyšlapaných cest, míří i do neprozkoumané divočiny, protože Řád
  světa může být narušen kdekoliv, nejen v rámci civilizace. Nevyhýbají se
  společnosti dobrodruhů, neboť v řadě situací si nejsou tak jistí jako při
  boji s tvory ze Stínového světa, ale vždy se od běžných lidí výrazně liší
  způsobem života i uznávanými hodnotami.</p>
<p>Protože tradice subotamských mnichů sahá až daleko do
  arvedanské minulosti, i mnichům samotným jsou vybírána jména ze starého jazyka.
  Přesněji řečeno jen několik jmen, které se neustále opakují a která jediná jsou
  uznána jako vhodná pro osoby jejich postavení.</p>
<h2><a name=_Ref404871439></a><a
    name=_Toc510020882><span style="mso-bookmark: _Ref404871439"><![if !supportLists]>E.7<span
    style="FONT: 7pt 'Times New Roman'">
</span><![endif]>Rytíři</span></a><span
    style="mso-bookmark: _Ref404871439"></span></h2>
<p><span style="mso-bookmark: _Ref404871439">Rytíři se od
obyčejných bojovníků liší v mnoha ohledech. Prvním rozdílem je rozdíl ve
společenském postavení. Zatímco bojovníkem se může stát kdekdo, rytíři jsou jen
členové několika málo řádů, do nichž není nic jednoduchého se dostat. Obecně
bývají rytíři lidé bohatší a s nějakým šlechtickým titulem, není to ale
podmínkou. Na Taře působí dva rytířské řády – Eldebranští rytíři a valkýry a
Rytíři devíti hvězd.</span></p>
<p><span style="mso-bookmark: _Ref404871439">Další rozdíl
spočívá v dodržování jistých etických kodexů, sice specifických pro každý
řád, ale z valné části podobných. Pravidla, která musí rytíř dodržovat, se
týkají především cti, mravnosti, slibu chudoby, boje proti zlu nebo ochrany
slabších. Dojde-li k porušení těchto pravidel, je rytíř dočasně nebo trvale
vyloučen z řádu a přichází o všechny výhody, které mu skýtá příslušnost
k tomuto stavu.</span></p>
<p><span style="mso-bookmark: _Ref404871439">Posledním zásadním
rozdílem (menších je ještě mnoho) je blízký vztah rytíře k jednomu ze
sedmnácti bohů, kterého si zvolil na začátku své kariéry. Komunikuje s ním
obdobným způsobem jako kněz, v určitých situacích pomoc od boha žádá a
jindy mu naopak slouží. Nejčastěji si rytíři vybírají jako patrona Gora, ale i
všichni ostatní bohové mají skupinu svých svatých bojovníků, kteří chrání jejich
věc.</span></p>
<p><span style="mso-bookmark: _Ref404871439">Do řad rytířů mohou
vstoupit jak muži, tak ženy. Muži jsou samozřejmě zastoupeni častěji. Jména si
rytíři ponechávají taková, která dostali při narození, netouží po světské slávě
a tak je ani nezajímá, jestli jejich jméno bude znít v ústech přátel i
nepřátel dostatečně vznešeně či krásně.</span></p>
<h2><span
    style="mso-bookmark: _Ref404871439"><a
    name=_Toc510020883><![if !supportLists]>E.8<span
    style="FONT: 7pt 'Times New Roman'">
</span><![endif]>Zloději</a></span></h2>
<p><span style="mso-bookmark: _Ref404871439">Zloděj na rozdíl od
ostatních povolání není, dalo by se říci, povolání na plný úvazek. Jde především
o to, že pokud o někom řeknete, že je bard nebo kouzelník, nejspíš ho to
neurazí, kdežto zloději sami sebe tak skoro nikdy nenazývají a ani to jinak
nedávají najevo.</span></p>
<p><span style="mso-bookmark: _Ref404871439">Zlodějové potřebují
ke své „práci“ společnost. V přírodě nebo v malé komunitě jejich
schopnosti nenajdou uplatnění, proto se s lidmi tohoto zaměření setkáme
nejčastěji ve větších městech. Jsou tu jednak obyčejní lupiči a kapsáři, kteří
se ve dne ochomýtají po ulicích a v noci se vloupávají do opuštěných domů.
Zlodějské schopnosti se ale nehodí pouze jim. Má je také mnoho obchodníků,
hostinských, osob politicky činných a podobně.</span></p>
<p><span style="mso-bookmark: _Ref404871439">Zloději bývají
nejčastějšími členy zločineckých gild, které fungují ve většině asterionských
měst, mnohdy s neoficiálním posvěcením radnice. Mají nejlepší předpoklady
takovéto organizace zakládat a řídit. V gildách lze ale využít snadno i
talenty jiných povolání – bojovníků, kouzelníků a dalších. Koordinovat všechny
tyto složky v celé zemi nebo dokonce na celém kontinentu tak, aby dokonale
sloužily svému cíli, to dovedou ti nejlepší z nejlepších, a těm se potom
říká diplomaté či politici.</span></p>
<p><span style="mso-bookmark: _Ref404871439">Jména zlodějů jsou
prostá a obyčejná, stejná jako používá prostý lid. Ti, kteří se rádi chlubí
svými přednostmi, mají ještě výstižné přezdívky jako „Dlouhá ruka“,
„Rychloprsťák“ apod. Většina ale, jak již bylo zmíněno, raději zůstává
v skrytu a ponechává si taková jména, která na sebe upozorní co nejméně.
</span></p>
