<h1>Úvod pro hráče</h1>
<p>Asterion je svět, na kterém ses narodil, žiješ a téměř
  s naprostou jistotou i zemřeš. Moudří muži tvrdí, že vedle našeho,
  skutečného vesmíru, existují i vesmíry jiné, kam mimo jiné odchází duše po smrti
  nebo pomocí nichž čarodějové sesílají svoje kouzla. Všechno na Asterionu se prý
  řídí <span class=zdurazneny>Řádem</span>, který panuje od počátku věků a jenom
  zvrácení tvorové se mu snaží postavit. Řád světa nejsou jen přírodní zákony,
  týkající se třeba gravitace, počasí nebo fotosyntézy, ale i pravidla, týkající
  se lidského myšlení, svědomí a činů. Říká se, že cokoliv člověk udělá, se mu
  nějakým (podobným) způsobem vrátí.</p>
<p>Všichni myslící tvorové na Asterionu se shodují na tom, že
  existují bohové, žádají o jejich pomoc a často jsou vyslyšeni. Ty znáš <span
      class=zdurazneny>sedmnáct božstev</span>. Každé má na starost nějakou oblast
  lidského života, je patronem určité činnosti či povolání a v různých
  situacích se na ně můžeš obracet. Není jisté, že tě vyslechnou, pokud se ovšem
  neobrátíš na správného kněze, který tvou žádost přednese patřičným způsobem.
  Poutníci ale vypráví, že jiné národy a rasy vyznávají i další bytosti, které
  jsou možná stejně mocné jako bohové, které znáš ty.</p>
<p>Kromě bytostí, které lidem pomáhají a pokoušejí se je vést
  k dobrotě a poklidnému soužití, existuje bohužel také Velký nepřítel. Říká
  se mu <span class=zdurazneny>Khar Démon</span>, je nesmrtelný a snaží se pohltit
  vše pozitivní, co bylo na Asterionu vybudováno. Několikrát se mu to pomocí jeho
  pomahačů už málem podařilo, ale síly dobra a řádu ho vždy zastavily. Před sto
  lety byl však prý poražen s konečnou platností a dnes už s ním straší
  jen matky malé děti.</p>
<p>Slyšel jsi zkazky o tom, že za mořem se nacházejí i jiné
  pevniny, ale tobě známé jsou dva kontinenty: <span class=zdurazneny>Lendor</span>
  na severu a <span class=zdurazneny>Tara</span> na jihu. Před Kharovou porážkou však
  byla i Tara pouhou legendou. Teprve tehdy mohli lidé ze severu přestat myslet na
  obranu a místo toho začít hledat zemi, která už byla téměř zapomenutá. Podařilo
  se a v průběhu několika desetiletí Tara začala být místem nejen pro
  dobrodruhy a objevitele, ale i pro prosté rolníky, řemeslníky či vznešené
  velmože.</p>
<p>Ti se usazovali na volné půdě, zakládali usedlosti a později
  města, pěstovali obilí, obchodovali, jednoduše žili a žijí normálním životem.
  Není to tak pohodlný život jako na Lendoru, ale přináší s sebou i výhody.
  Musí sice čelit hrozbám v podobě skřetích nájezdů nebo neznámých příšer,
  které na severu byly již dávno vyhubeny zástupy hrdinů, ale zato mají více
  volnosti, víc možností, jak najít svoje štěstí.</p>
<p>I když toho o zeměpise Lendoru víš možná více, tady ti
  připomeneme spíše místa na Taře, která jsou z nějakého důvodu nejspíš známá
  i tobě. Krajina na jižním kontinentu je neobyčejně rozmanitá a najdeš zde téměř
  cokoliv. Rozsáhlé plochy obdělávané půdy s běžnými i nezvyklými plodinami,
  širé travnaté pláně, hustým lesem zarostlé kopce či nekonečný tajemný hvozd,
  neprostupnou džungli, hluboké močály, vyprahlou poušť i rozeklané mrazivé horské
  štíty. Až k tobě se doneslo vyprávění námořníků o dlouhé plavbě proti
  proudu Královské řeky, která tě donese až ke vznešenému a překrásnému Městu
  bílého mramoru – <span class=zdurazneny>Albireu</span>, nově vybudovanému na
  starých rozvalinách, centru dění v nejosídlenější části Tary, Dálavách.
  Možná jsi zaslechl něco o <span class=zdurazneny>Rilondu</span>, středisku víry a
  vzdělanosti, kde mudrcové zkoumají tu spoustu nových věcí, které nový kontinent
  každý den přináší, nebo o <span class=zdurazneny>Erinu</span>, velkém přístavu, ze
  kterého odplouvají na Lendor lodi s nezměrným bohatstvím, které tu každý
  den projde rukama kupců.</p>
<p>To je další důvod, proč na jih proudí takové množství lidí.
  Nikdo neví, jestli to nebude on, kdo najde jako první naleziště diamantů, pramen
  mládí, rostlinu s čarodějnými účinky nebo poklad ze starých dob. I kdyby
  ne, živobytí se tu hledá snadno. Není problém dostat kousek půdy
  k obdělání, fárat v dolech, založit si řemeslnický krámek ve městě
  nebo se stát dobrodruhem a konat hrdinské skutky, jak to jen jde.</p>
<p>Právě dobrodruhové při svých výpravách po Taře často narážejí
  na pozůstatky po <span class=zdurazneny>prastaré civilizaci, Arvedanech</span>.
  Tento národ či rasa prý kdysi ovládal celé území Tary a vybudoval zde množství
  skvělých měst, ve kterých byly divy a zázraky na denním pořádku. Mudrci se snaží
  objevit zlomky obrovských znalostí, které Arvedané měli a předměty, jež po sobě
  zanechali, mnohdy skrývají mocná kouzla a tajemství. Celá jejich kultura ale
  byla před tisíci let rozvrácena útokem Kharových armád a téměř všichni Arvedané
  zahynuli. Z těch pár, kteří uprchli na Lendor, odvozují svůj původ současní
  vládcové a šlechta.</p>
<p>Příběhy z dějin po tomto útěku jsi už asi slyšel. Připadá ti,
  že hodně z nich musí být úplně vymyšlených, ale kdo ví. <span class=zdurazneny>V
legendách</span> se často objevují pojmy jako Eldebranská říše, Vleklá válka
  nebo Tři čarodějové. Vykládá se o armádách nemrtvých příšer ničících výstavná
  sídla potomků Arvedanů i hrdinských kouscích Thaliona Sjednotitele, který v
  posledním okamžiku připlul přes moře, porazil Khara a vybudoval Velké
  království. To se před čtyřmi sty lety kvůli sporu bratrů o dědictví rozdělilo
  na čtyři, resp. pět částí, tak jak existují doposud.</p>
<p>Civilizovaná část Lendoru je tedy rozdělena mezi čtyři země,
  <span class=zdurazneny>čtyři království</span>: barbarské Storabsko na severu,
  obchodnický Keledor na jihu, velmožskou Danérii na západě a silný Almendor na
  východě. Ještě dál na východ se rozkládá Plavena, rozpínavé císařství pirátů.
  Těchto pět mocností po porážce Kharových vojsk založilo na Taře své državy
  (<span class=zdurazneny>dálavy</span>). Jménem svých vlád tu vládnou jejich
  zástupci, guvernéři, místodržitelé, apod. Některé zájmy mají společné, například
  boj proti skřetům a jiné havěti, ovšem v mnoha oblastech se jejich potřeby a
  představy střetávají a vznikají třecí plochy a konflikty. Navíc se nedávno od
  Almendoru odtrhlo Albireo a území v jeho blízkosti a vznikla tak <span
      class=zdurazneny>Svobodná města</span>, což na královských dvorech vzbudilo velké
  pohoršení. Existují obavy, že by od rebelů mohli obdobné způsoby okoukat i
  osadníci v jiných částech Tary.</p>
<p>Kromě oficiálních vlád ale na dění na jižním kontinentu
  působí i další vlivy. Jednak neustále hrozí <span class=zdurazneny>útok z
jihu</span>, kde se pořád nacházejí velká sídliště skřetů a ostatních Démonových
  služebníků a jednak jsou to zájmy různých formálních či neformálních <span
      class=zdurazneny>organizací</span>. Patří mezi ně rytířské řády, kupecké gildy,
  šlechtické rody, čarodějské spolky, osvícené církve nebo bratrstva druidů. Jisté
  náznaky svědčí o tom, že nějakým způsobem jsou koordinovány i nekalé živly, jako
  lupiči, pašeráci nebo tajní agenti.</p>
<p>Převážně nezávislí na lidských panovnících jsou také
  příslušníci jiných ras, ať už na Taře žili před příchodem dobyvatelů nebo přišli
  spolu s nimi. První případ se týká především <span class=zdurazneny>temných
elfů</span>, kteří se před dávnými staletími usadili na Taře, ve dvou odlišných
  prostředích: jedna jejich větev obývá rozsáhlý hvozd a druhá se naučila přežívat
  v nehostinné poušti. Kromě nich lze na Taře potkat také rasu <span
      class=zdurazneny>hevrenů</span>, kteří prohánějí stáda koní po travnatých pláních
  nebo <span class=zdurazneny>skřítky</span>, pátrající ve štolách pod horami po
  drahokamech.</p>
<p>Z Lendoru dorazili v největším počtu <span
    class=zdurazneny>trpaslíci</span>. Založili samostatná města daleko v horách a
  lidem dodávají uhlí nebo rudu. Naopak v rámci lidského osídlování se pokoušejí
  najít štěstí hobití komunity. Najdou se tu i světlí elfové, ale nepřichází jich
  mnoho, patrně se chtějí vyhnout setkání se svými temnými příbuznými. Obchodní
  lodě ve Vnitřním moři mezi kontinenty zase lákají korzáry z řad <span
      class=zdurazneny>barbarů</span>, o jejichž krvelačnosti jsi již zaslechl nejedno
  vyprávění. <span class=zdurazneny>Krollové</span> ze severních pustin se pak na
  Taře objevují opravdu jen vzácně, většinou v rámci družiny nějaké velmože či
  kupce.</p>
<p>I když se občas objeví neshody i mezi výše uvedenými národy,
  lze je obecně považovat za spojence v boji proti Velkému nepříteli. Na jeho
  straně pak bojují především rozsáhlé pluky <span class=zdurazneny>skřetů</span>.
  Jsou to ohyzdní, ale silní a odolní humanoidi. Nikdo neví, kolik jich dál na
  jihu za horami ještě žije, a říká se dokonce, že je Khar pomocí magie přetváří z
  normálních lidí, trpaslíků či elfů. Nepřátelsky vystupují také takzvané podzemní
  rasy, civilizace, které našly útočiště v temných hlubinách pod povrchem Tary. Z
  nich znáš (z historek) hlavně orky, malé, zbabělé a kruté tvory, které mají
  na svědomí mnoho lidských životů. No a na závěr jsou tu draci. Mudrci se přou,
  jestli je řadit spíše mezi faunu nebo mezi tvory obdařené rozumem. Spory se jim
  vedou o to hůře, že v dnešní době najdete jen málo těch, kteří draka někdy
  spatřili. Nejen proto, že takové setkání bývá posledním zážitkem v životě, ale
  zdá se, že tito obrovití plazi už s konečnou platností vyhynuli.</p>
<p>Vraťme se od mýtů k praktickým záležitostem. <span
    class=zdurazneny>Čas a peníze</span>. Obojí je pro hrdinu a dobrodruha nadobyčej
  důležité. Den má dvacet čtyři hodin, alden deset dnů (z toho minimálně sedm až
  osm pracovních), měsíc tři aldeny, rok dvanáct měsíců. Navíc má každý rok deset
  dnů nepatřících do žádného měsíce, které slouží k odpočinku, oslavám a zábavě.
  Za jasného dne svítí slunce, při bezmračné noci můžeš s výjimkou jednoho dne v
  měsíci (novu) vidět na obloze alespoň srpek Modrého měsíce, opředeného
  legendami. Letopočet se začíná Rokem království, kdy Thalion po porážce
  Kharových sil na Lendoru založil Velké království. Jednotlivé dny v aldenu mají
  své poetické názvy (den dubu, den koně, den buku, atd.) a zrovna tak i měsíce
  (chladen, kliden, novorost, atd.). Možná bys dokázal vyjmenovat všech devět
  znamení <span class=zdurazneny>zvěrokruhu</span> (medvěd, kůň, tygr, atd.), ale
  téměř jistě víš, ve kterém z nich ses narodil ty a jaké povahové vlastnosti
  toto znamení představuje.</p>
<p>S penězi je to o chloupek složitější. V zásadě ale všechny
  lidské velmoci používají systém zlatých, stříbrných a měděných mincí, byť ražba
  a názvy bývají různé. Ve většině případů se ale běžný dobrodruh nemusí starat,
  ve které měně dobyl svou kořist. Navíc může využívat služeb směnárníků,
  bankovních domů nebo obyčejných obchodníků, kteří mu vždy ochotně přispěchají na
  pomoc radou i jinak. Kromě peněz ale majetek můžou tvořit i drahé kameny, zlato
  a další vzácné kovy, popřípadě i jiné zboží a komodity, kterých si lidé na
  Asterionu cení.</p>
<p>To je patrně vše, co víš o Asterionu téměř určitě. Ještě také
  rozhodně něco víš o <span class=zdurazneny>povoláních</span>, nebo alespoň o tom,
  které je nejbližší tvé postavě. Jeho základní popis ti podá Pán jeskyně (viz
  kapitola Povolání). A jestli máš ještě nějaké další znalosti, to už závisí na
  tom, odkud pocházíš, jestli ses narodil na Taře či na Lendoru, kdo byli tví
  rodiče, zdali šlechtici nebo obyčejní rolníci, lidé nebo třeba elfové. Všechno
  ostatní se už dozvíš až poté, co poprvé vykročíš vstříc svému životu
  dobrodruha.</p>
