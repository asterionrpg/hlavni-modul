<h2>Kalendář a svátky</h2>
<p>Stejně jak je tomu v mnoha jiných
  oblastech lidské kultury, má způsob počítání času své arvedanské kořeny. Jeden
  asterionský rok čítá tři sta sedmdesát dní a dělí se na dvanáct měsíců po
  třiceti dnech. Zbylých deset dní nepatří do žádného měsíce a jsou slaveny jako
  významné lidské svátky. Současné počítání let se nazývá královský letopočet a
  odvozuje se od založení Velkého království Thalionem Sjednotitelem, které bylo
  stanoveno jako jeho první rok. Dříve se pokládal za nejvýznamnější příchod
  Arvedanů (asi 5000 let před král. letopočtem), kterým začínal tzv. starý
  letopočet. </p>
<p>Měsíce byly pojmenovány podle nápadných
  přírodních jevů, převládajícího počasí, atd. – podobně jako u nás. Na rozdíl od
  našich jmen však vznikla v subtropickém podnebí, a tak odrážejí jeho
  typické rysy: dvě vegetační období (jarní a podzimní), mezi nimi suché horké
  léto a mírná zima, která se spíše než třeskutými mrazy, na jaké jsme zvyklí my,
  vyznačuje deštivostí. </p>
<p>Kalendářní rok začíná zimním slunovratem
  (1. 1.), prvním měsícem roku je chladen, druhým kliden a třetím novorost.
  Jarní rovnodenností (1. 4.) začíná rozkvet, dále pak zelenec a ploden. Po
  letním slunovratu (1. 7.) jsou to žluten, úmor a traven, po podzimní
  rovnodennosti (1. 10.) ovocen, větrnec a dešten. </p>
<p>Pozor na jeden rozdíl! Roční doby se
  nepočítají astronomicky jako na Zemi, tj. podle slunovratů a rovnodenností, ale
  astrologicky, podle jednotlivých znamení zvěrokruhu. Zvěrokruh má devět
  souhvězdí, jimiž jsou: Medvěd (začíná 1. 1.), Kůň (12. 2.), Tygr
  (22. 3.), Ryba (2. 5.), Antilopa (11. 6.), Slon (21. 7.),
  Drak (1. 9.), Havran (11. 10.) a Sokol (22. 11.). Zima začíná
  nástupem znamení Medvěda (1. chladna), jaro nástupem Tygra (22. novorostu),
  léto znamením Antilopy (11. plodna) a podzim Havranem (11. ovocna).
</p>
<p>Každý z měsíců se rozpadá na tři
  desetidenní celky zvané aldeny. Arvedané měli pro označení dnů vlastní
  názvosloví, které ovšem lidé nepřejali, a proto se dnes už téměř nevyskytuje. Ve
  Čtyřech královstvích se dnes používá dvojího pojmenování dnů v aldenu,
  původního lidského (den dubu, den koně, den buku, den vlka, den vrby, den
  skřivana, den berana, den orla, den břízy a den jasanu) nebo thalionského (den
  lodí, den cesty, den běhu, den boje, den lovu, den písní, den díků, den snů, den
  slávy a den odpočinku), ustaveného prvním panovníkem Velkého království.
  Thalionského pojmenování užívají zejména kronikáři, panovníci a šlechta, zatímco
  venkovský lid, kupci a měšťané se obvykle drží původního pojmenování.
</p>
<p>Během jednoho roku se na různých místech na
  Asterionu slaví spousta svátků, slavností a památných dnů. Svátky ve Čtyřech
  královstvích, Mořském císařství a všech dálavách se dělí podle druhu na tři
  skupiny. První z nich jsou původní lidské svátky, slavené mezi jednotlivými
  měsíci, které vyjadřují vztah lidí k přírodě, tradici a původním kořenům.
  Do druhé skupiny patří většina náboženských svátků, obvykle přejatých (stejně
  jako panteon) od Arvedanů. Třetí skupinu tvoří svátky oslavující významné
  historické události. </p>
<p>Jak jsme již uvedli, tento kalendář a svátky
  se používají na území Čtyř království, v Lendoru. Poté, co začalo
  osídlování Tary, začaly také problémy s kalendářem, protože Tara leží na
  jižní polokouli, kdežto Lendor na severní. Lidem dělá velké problémy si zvyknout
  na to, že názvy měsíců jsou úplně převrácené (například v ovocnu teprve
  všechno rozkvétá, v deštnu toho moc nenaprší, apod.) a tradiční svátky
  jakbysmet (v největším parnu se slaví Svátek zimních duchů). Zatím se tomu ale
  bez většího reptání přizpůsobují, protože s tím, jak poctivě světí
  lendorské svátky v jejich tradičních termínech, vzpomínají na svoji
  domovinu a je to jedna z mála věcí, která je takto s Lendorem spojuje.
  Jiné je to ve Svobodných městech (Albireo a okolí). Jeho obyvatelé, poté co se
  vzbouřili a osamostatnili od Východní dálavy, dali najevo svou nezávislost na
  Čtyřech královstvích mimo jiné tím, že změnili svůj kalendář. Názvy měsíců i
  data svátků se posunuly tak, aby odpovídaly tarským poměrům, takže prvním
  měsícem roku je žluten, pak následují úmor, traven, atd. a posledním je ploden.
  Tímto zdánlivým vyjasněním názvů se ale všechno spíše zkomplikovalo, protože teď
  se ještě u data navíc musí uvádět, o který kalendář se jedná (pokud není měsíc
  označený čistě svým číslem), což přináší nemalé problémy. Oficiální
  představitelé všech Dálav dali proto jasně najevo, že se podobný krok
  v žádném případě nechystají uskutečňovat (politický podtext celého případu
  je sice právě tak zjevný, ale o tom se v diplomatických kruzích nemluví
  nahlas). Zatím zmatky kolem celé situace pouze narůstají a lidé už to pomalu
  řeší po svém – aby zamezili nedorozuměním, označují měsíce pro jistotu raději
  jejich čísly.
</p>

<h3>Původní lidské svátky</h3>
<p>Na
  přelomu klidna a novorostu se slaví <span class="zdůrazněný">Den
    půstu</span>, kdy lidé celý den hladovějí na důkaz pokory a úcty k bohům.
  V dřívějších dobách se někdy stávalo, že v tento čas nebyly již žádné
  potraviny, a tak vlastně celá oslava byla jen z nouze ctnost. Dnes už
  problémy se zásobováním odpadly, ale zase méně lidí dodržuje celodenní zákaz
  požívání jídla.</p>
<p>O
  měsíc později přichází slavnost <span class="zdůrazněný">Očištění</span>. Tak jako se obnovuje život
  v přírodě a zbavuje se starých a odumřelých částí, tak také lidé vykonávají
  tělesnou očistu. Všichni si vyspraví své staré šaty nebo koupí nové a povinně
  ponoří svá těla do vody a zbaví nánosů špíny. Poté se začne s očistou
  vnitřní, kdy z ruky do ruky kolují různé pálenky, kořalky a jiná
  „projímadla“.
</p>
<p>Mezi zelencem a plodnem jsou
  v kalendáři zaznamenány dva dny známé jako <span class="zdůrazněný">Svátek letních duchů</span>. První den lidé
  připravují hranice dřeva, které v noci zapálí a tancují kolem nich divoké
  tance. Někde jen divoce křepčí, aniž by jejich krok či pohyb rukou vyjadřoval
  jakýkoliv smysl, jinde jsou tance složitou choreografickou záležitostí
  z mnoha výrazovými rovinami a náročnými prvky. Druhého dne si každý vezme
  hrst popela nebo kousek ohořelého dřeva a uschová je ve svém domě, aby si
  zajistil ochranu dobrých duchů.
</p>
<p>Po posledním dnu měsíce plodna přichází <span class="zdůrazněný">Svátek mladých srdcí</span>. Celý den je ve
  znamení her a soutěží, při nichž muži i ženy předvádějí svou sílu, pružnost,
  vytrvalost a obratnost. Největší pozornost se věnuje kolektivním hrám, při nichž
  navzájem soupeří mužstva z několika vesnic nebo městských čtvrtí.
  Nejoblíbenější hrou je neskop, jakási kombinace našeho fotbalu a ragby. Tento
  svátek také často využívají lidé k uzavírání svazků a všeobecně se věří, že
  manželství uzavřené v tento den překoná všechny nesnáze a potrvá až do
  hrobu.
</p>
<p>Dva měsíce po Svátku mladých srdcí se slaví
  <span class="zdůrazněný">Den hojnosti</span>. Lidé ve Čtyřech královstvích mají
  v této době již většinu úrody sklizenu ve stodolách a pořádají bujaré
  hostiny, nezřízené pitky a divoké zábavy. Do chrámů jednotlivých bohů se nosí
  obětní plodiny a v tomto dni jsou bohové nejvíce ochotni vyslyšet prosby a
  přání smrtelníků.
</p>
<p>Na
  přelomu travna a ovocna přichází čas hodnocení uplynulého roku, <span class="zdůrazněný">Den zákonů</span>. Všichni
  vesničané se
  scházejí na tržnici či náměstí a diskutují o věcech, které je třeba zlepšit či
  úplně změnit. Starosta vesnice si pak zaznamená všechny rozumné návrhy a podle
  uvážení se je pokouší uskutečnit. Jakákoliv ostrá slova proti správci osady,
  města či království nejsou v tento den trestána.</p>
<p>Po větrnci se slaví <span class="zdůrazněný">Svátek zimních
  duchů</span>, jehož průběh je naprosto shodný se Svátkem letních
  duchů.
</p>
<p>Posledním dnem roku je <span class="zdůrazněný">Svátek proroků</span>. Staří lidé a bardové
  celý den vyprávějí již téměř zapomenuté příběhy a legendy, občas doplněné o
  předpovědi do budoucích časů. V tento den má každý vypravěč dostatek
  posluchačů a jeho příběhy jsou přijímány bez jízlivých poznámek nevěřících a
  skeptiků.
</p>

<h3>Arvedanské svátky</h3>
<p>Všechny svátky spadající do této skupiny se
  uctívají v chrámech bohů, jimž jsou zasvěceny. Neslaví se tedy hromadně
  jako původní lidské svátky, ale účastní se jich pouze stoupenci daného boha.
  V den svátku lze v chrámech koupit amulety, posvěcené předměty a svaté
  relikvie za levnější ceny, než je tomu jindy, a ve městech se konají velké trhy.
  Nyní následuje tabulka všech svátků z této
  skupiny.</p>

<table class="asterion-tabulka tlustý-okraj invertovaná-barva-záhlaví">
  <thead>
    <tr>
      <th class="title" colspan="100%">Tabulka svátků</th>
    </tr>
    <tr>
      <th>Den svátku</th>
      <th>Název svátku</th>
      <th>Zasvěcen bohu</th>
    </tr>
  </thead>
  <tbody>
    <tr>
      <td>23. chladen</td>
      <td>Svátost živých tvorů</td>
      <td>Pastýř</td>
    </tr>
    <tr>
      <td>klidnový nov</td>
      <td>Svátek neklidných duší</td>
      <td>Poutník</td>
    </tr>
    <tr>
      <td>21. novorost</td>
      <td>Slavnost rovnosti</td>
      <td>Pán světla a Paní hvězd</td>
    </tr>
    <tr>
      <td>3. - 7. den v rozkvetovém aldenu, v němž nastane úplněk</td>
      <td>Doba živlů</td>
      <td>Pán ohně, Paní země, Paní vod a Pán vichrů</td>
    </tr>
    <tr>
      <td>3. zelenec</td>
      <td>Den bílých plamenů</td>
      <td>Panna</td>
    </tr>
    <tr>
      <td>1. - 10. ploden</td>
      <td>Alden řemesel</td>
      <td>Kovář</td>
    </tr>
    <tr>
      <td>21. ploden</td>
      <td>Slavnost slunce</td>
      <td>Pán slunce</td>
    </tr>
    <tr>
      <td>30. žluten</td>
      <td>Slavnost vína a koláčů</td>
      <td>Lovec</td>
    </tr>
    <tr>
      <td>12. úmor</td>
      <td>Svátek rodiny</td>
      <td>Věrná</td>
    </tr>
    <tr>
      <td>18. úmor</td>
      <td>Den plodů</td>
      <td>Paní úrody</td>
    </tr>
    <tr>
      <td>17. traven</td>
      <td>Svátek moudrých</td>
      <td>Učenec</td>
    </tr>
    <tr>
      <td>21. traven</td>
      <td>Slavnost rovnosti</td>
      <td>Pán světla a Paní hvězd</td>
    </tr>
    <tr>
      <td>ovocnový úplněk</td>
      <td>Soudný den</td>
      <td>Soudce</td>
    </tr>
    <tr>
      <td>18. větrnec</td>
      <td>Slavnost odvahy a cti</td>
      <td>Rytíř</td>
    </tr>
    <tr>
      <td>1. - 10. deštna</td>
      <td>Alden umění</td>
      <td>Múza</td>
    </tr>
    <tr>
      <td>21. dešten</td>
      <td>Slavnost měsíce</td>
      <td>Paní hvězd</td>
    </tr>
  </tbody>
</table>

<h3>Historické svátky</h3>
<p>Tyto svátky, narozdíl od dvou
  předcházejících skupin, se v různých lidských královstvích a državách liší.
  Společné jsou jen svátky založení Velkého království Thalionem (5. klidna),
  rozdělení Čtyř království na Almendor, Danerii, Keledor a Storabsko (1. žlutna)
  a den, kdy byly pokořeny armády Khara Démona v Konečné bitvě
  (13. ovocna). Kromě nich existuje řada místních svátků dlouhodobého
  charakteru (např. úmrtí významného panovníka, dobytí určitého území) a také
  dočasného charakteru (narození následníka trůnu).</p>
