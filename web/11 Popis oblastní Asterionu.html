<h1>Popis oblastí Asterionu</h1>
<p>Na Asterionu jsou v současné době tři kontinenty –
  severní Lendor, jižní Tara a třetí, skrytý kontinent, který nemá jméno (jestli
  přece jen nějaké má, není obecně známé). Lendor i Tara jsou zhruba stejně velké
  a stejně významné, ale nyní bude středem našeho zájmu jižní kontinent, Tara,
  protože to je místo, kde se v současné době odehrává převážná část dění.
  Stručný popis Lendoru, který jsme sem zařadili, by měl být úvodem a východiskem
  pro popis Tary.</p>

<h2>Lendor</h2>
<p>V západní části Lendoru leží Čtyři království – Severní,
  Jižní, Západní a Východní, ta království, která zhruba před sto lety na Taře
  založila provincie, takzvané dálavy. Obyvatelstvo Čtyř království tvoří
  především lidé, lze zde ovšem spatřit i hobity a elfy. Největší a vojensky
  nejsilnější je Almendor, Východní království. Jeho politika nejvíce ovlivňuje
  dění na Taře. V poslední době se v ní však objevily povážlivé trhliny, když se
  ve Východní dálavě odtrhlo Albireo a vznikla Svobodná města. Západní království,
  Danérie, v žádném směru nevystupuje ze stínu svých sousedů. Ve válkách se
  skřety bojovala většinou až v druhé linii a přestože založila jako první ze Čtyř
  království na Taře větší pevnost (Rilond), nepodařilo se jí zde vybudovat silné
  pozice. Severní království, Storabsko je nejchudší a nejzaostalejší. Půda tu
  není úrodná a kromě železných dolů v Rudavách spravovaných trpaslíky se zde
  nenachází žádné významné naleziště kovů nebo drahých kamenů. Největšímu
  bohatství se těší Keledor, Jižní království. Na jeho území, pod Sokolími
  pahorky, se nacházejí bohaté doly na stříbro a zlato a z Erinu, centra
  Jižní dálavy, plují lodě plně naložené kořením, vzácným dřevem, zlatem, drahým
  kamením a perlami.</p>
<p>Východně od Čtyř království leží ještě jedna mocná říše –
  Mořské císařství. Na severu její hranice sahají asi osmdesát kilometrů do Plání
  děsu, východní sahají až k Zátoce nymf. K Mořskému císařství patří také množství
  malých ostrůvků u pobřeží. Založeno bylo přibližně v době rozpadu Velkého
  království na Čtyři království. Tehdejší král Sioval měl kromě čtyř legitimních
  potomků i jednoho levobočka. Tento muž, Gerond, byl velmi ctižádostivý a žádal
  také o svůj díl královské země. Když byl jeho požadavek zamítnut, odešel za
  hranice Čtyř království a jelikož byl velmi schopný, brzy se mu podařilo založit
  vlastní zemi, které se nyní říká Mořské císařství. Mořské císařství má své zájmy
  také na Taře. Na rozdíl od Čtyř království si však bez výčitek bere vše, čeho se
  mu zalíbí, nehledě na mínění místních obyvatel.</p>
<p>Na severovýchodě dosahuje hranice Čtyř království až
  k mohutným horám. V těchto horách, zvaných Obří hory, přebývají
  trpaslíci. Svá sídliště mají také ještě více na sever, v Trpasličích
  horách. Když se objevila možnost plout na jih do Tary, srdce trpaslíků se
  rozhořela nadějí, že najdou své ztracené příbuzné, staré trpaslíky. Mnozí
  z nich překonali svůj vrozený odpor k vodě a vydali se na jih. Nechali
  si postavit lodě a odpluli hledat své ztracené druhy. Ti, kteří zůstali
  v Lendoru, pokračovali v budování rozsáhlé říše v podzemí hor,
  jejíž první chodba byla vyhloubena již před třemi tisíci lety.
  V současnosti je už velký kus práce dokončen a kamenné síně v Obřích
  horách dělají čest svým tvůrcům.</p>
<p>Na sever od Obřích hor, v Zemi klidu, žijí ve hvozdech
  elfové mde-magawa. Teď, když skřeti nekácejí stromy v jejich lesích, se
  přírodě snaží vrátit její původní krásu. Jsou snad jediným z národů, který
  nezačal ve větším počtu osídlovat Taru. Důvodem jsou jejich příbuzní, temní
  elfové. V dobách, které si pamatují pouze elfové a nejučenější lidé o nich
  něco tuší, byl sličný národ jednotný. Tehdy lidé žijící u elfích lesů byli jen
  divoši, pohané vzývající přírodní mocnosti a v boji spoléhající na hrubou
  sílu, a jediným zákonem byl rychlý meč a přesná střela z luku. Klid elfů
  narušil až příjezd arvedanských poslů. Hledali spojence, kteří by se k nim
  přidali v jejich válce proti Kharu Démonovi a jeho skřetím armádám. Elfové
  byli zneklidněni představou, že by jejich lesy mohly padnout do rukou bezcitných
  skřetů, ale názory na možnosti rozřešení této nepříjemné situace se lišily.
  Někteří nechtěli čekat s rukama složenýma v klíně, až armády skřetů
  začnou pustošit jejich zem, a chtěli se vydat na nepřítele a porazit jej
  v jeho vlastní zemi. Ostatní říkali, že nepřítel je daleko a potrvá dlouho,
  než se dostane až k elfím lesům. Do té doby se jistě najde někdo, kdo
  obnoví klid a pořádek a odstraní zlo z Asterionu. Dlouho se přeli až
  nakonec strana, která se nechtěla vměšovat do záležitostí lidí, získala
  výraznější převahu. Elfům, kteří chtěli lidem pomoci, tedy nezbylo nic jiného
  než opustit své domovy tajně. Odnesli s sebou ochranné pláště utkané na
  počátku věků, kdy elfové byli ještě mladí. Tyto pláště, které v bitvě
  chrání lépe než ocelový pancíř, jsou jedním z nejcennějších předmětů elfího
  národa. Za tento čin je elfové vypověděli ze svého společenství a nazvali je
  temnými. Přesto až do dnešního dne v hloubi duše očekávají, že se jejich
  bratři jednoho dne vrátí a omluví se za své činy. Pak by mohl být elfí národ
  opět jednotný.</p>
<p>Kraje na východ od Obřích hor, okolo Borůvkového hvozdu,
  obývají hobiti. Žijí si zde svým spokojeným, uzavřeným životem a kromě několika
  podnikavých jedinců se nepokusili využít nových možností získat nějaký ten
  poklad na Taře. I oni si oddechli po skončení válek se skřety v Lendoru.
  Konečně budou mít klid k pořádnému zahradničení. Snaha v tomto směru u
  nich šla až tak daleko, že začali kultivovat Borůvkový hvozd a vytvořili zde
  velké borůvkové plantáže. Borůvkový koláč je jedno z nejlepších jídel, jaké
  můžete jíst, a pozvání od hobita na tuto pochoutku se nikdy neodmítá.</p>
<p>Poušť na jih od Obřích hor, zvaná Nunmeia, je obydlena
  zvláštním národem lidí. Tito lidé mají velkou úctu k zemi, která je jejich
  domovem, přestože je to vyprahlá poušť. Znají dokonale kraj, kde žijí, všechny
  oázy, vodní studny, podpovrchová jezera i malé pramínky. Žijí v malých
  stanových táborech nebo v skalních městech. Poušť, tak nelítostná
  k životu, má také svá bohatství. Uprostřed Nunmei, na těžko přístupném
  místě, je bohaté naleziště diamantů. Mnoho bohatství chtivých lidí podnikalo
  výpravy do nitra Nunmei, aby jí vyrvali poklady, které ukrývá. S bohatstvím
  se však nevrátil nikdo. Nunmejci nemají rádi, když někdo nezvaný chodí jejich
  zemí s nečestnými úmysly. A jelikož jsou vynikajícími válečníky, nemají
  vetřelci v jejich zemi velké šance na přežití.</p>
<p>Území severně od Čtyř království, Barbarské pobřeží, je
  domovem barbarů. Jejich vesnice jsou rozsety po celém pobřeží a mnohé
  z nich lze nalézt i hluboko ve vnitrozemí, až u úpatí Trpasličích hor.
  Jejich výpady proti elfím lesům a královstvím na jihu nejsou nyní tak časté,
  raději se vydávají na svých dračích lodích pro bohatou kořist na Taru. Často se
  z nich stávají piráti, přepadávající plně naložené lodě vyplouvající
  z Erinu nebo Rilondu. Ve svých rodných vesnicích pak oblékají své ženy do
  drahých látek a krášlí je uloupenými šperky.</p>
<p>Nejsevernější kraje Lendoru, Severní pláně a Věčný led,
  obývají krollové. Potloukají se v tlupách po místních tundrách a loví zvěř.
  Dochází tu k častým střetům mezi krolly a obry lidožrouty, kteří zde také
  žijí. Krajinou profukuje chladný severní vítr, kterému nestojí v cestě
  žádné hory. Často v těchto krajích sněží a nejsevernější část země pokrývá
  souvislá vrstva ztvrdlého sněhu a ledu.</p>
<p>Ostrovy jihovýchodně od Lendoru jsou obývány divošskými
  kmeny. Všechny pokusy civilizovat tyto kraje zatím ztroskotaly, ale těchto
  pokusů nebylo mnoho. Není totiž známo, že by se zde vyskytovalo něco cenného, a
  nikdo nemá zájem vládnout zaostalým divochům.</p>

<h2>Tara</h2>
<p>Na jih od Lendoru, necelých tři sta kilometrů od jeho pobřeží
  omývaného vodami Vnitřního moře, začínají země, které patří k Taře. Tento
  kontinent je tím, na němž leží střed současného dění na Asterionu. Bude proto
  popsán mnohem podrobněji, než tomu bylo u Lendoru. Pro přehlednost rozdělíme
  celý kontinent na osm oblastí, a to na Dálavy, Tropy, Poušť, Hvozd, Pláně,
  Východ, Jih a Končinu.</p>

<h2>Dálavy</h2>
<p>Dálavy jsou velmi různorodou částí Tary, částečně také proto,
  že právě zde kolonizace jižního kontinentu pokročila nejvíce a najdeme tu mnoho
  lidí i trpaslíků, kteří krajinu přetvářejí podle svých představ.
  V severovýchodní části Dálav neleží žádná významnější geografická oblast, a
  proto zdejší území označujeme jako Východní dálavu, přestože je to název
  státního celku. Na západ od tohoto území dominují Zelené bažiny. Patří sem také
  severní část Zelanských vrchů a Trhlinová pláň (ležící východně od nich).</p>

<h3>Východní dálava</h3>
<p>Východní dálava jako politický celek zahrnuje pod své území i
  části Trhlinové pláně, Zelanských vrchů a Zelených bažin. Protože tyto oblasti
  jsou popsány zvlášť, zaměříme svou pozornost především na zbylé části Východní
  dálavy. Východní hranice tohoto území je vymezena víceméně začátkem Zlatého a
  Červeného lesa. Na severu sousedí Východní dálava se Severní dálavou, provincií
  vklíněnou do hustého porostu Džungle padlých stromů. Západní hranice mírně
  zasahuje do Zelených bažin a Zelanských vrchů, zatímco na jihu zabírá Východní
  dálava značný kus Trhlinové pláně.</p>
<p>Krajinu této oblasti zdobí dvě menší vrchoviny, Tabitské
  vrchy a Elfí kopce. Tabitské vrchy mají význam především pro průmyslová odvětví,
  kdežto Elfí kopce jsou významnou zemědělskou oblastí. Z původního lesního
  porostu zbylo ve Východní dálavě několik menších listnatých lesů, které najdeme
  především mezi Měsíční řekou a řekou Rubis. Úzký pás džungle na severu tvoří
  část hranice se Severní dálavou. Zbytek krajiny má vesměs charakter savan (na
  severu) a subtropických křovinatých porostů (na jihu). Tyto oblasti využívají
  zdejší lidé jako pastviny nebo je přeměňují v pole, jelikož země zde bývá
  velmi úrodná. Východní dálavou protékají tři významné řeky. Dvě z nich,
  Rubis a Měsíční řeka, tečou shodně na západ a obě se vlévají do Královské řeky.
  Měsíční řeka odevzdává své vody dříve, ve městě zvaném Albireo, Rubis se spojuje
  s Královskou řekou až o sto osmdesát kilometrů později.</p>
<p>Východní dálava překypuje bohatstvím zvěře a rostlinstva,
  čehož lidé značně využívají. Lov především v severní části patří nejen
  k základním dovednostem každého obyvatele, ale také k životnímu stylu
  zdejších lidí. Snad každý má v zásobě několik napínavých nebo zábavných
  historek, které ho potkaly při plížení ke stádu gazel nebo střelbě
  z dlouhého luku do tlusté kůže slonů. Dramatičtější historky vzpomínají
  zejména na zážitky s chřestýši, jejichž kousnutí patří mezi velmi vážná
  poranění díky jedu, který se dostává do rány. V takovém případě je okamžitá
  pomoc hraničářů nebo zvláštního alchymistického lektvaru nezbytná.</p>
<p>V oblasti Východní dálavy žije velké množství obyvatel,
  převážně přistěhovalců z Lendoru, z Východního království. Během sta
  let, kdy osídlovali tuto zemi, stačili lidé vybudovat sedm větších měst, téměř
  dvě desítky městeček a mnoho vesnic a zemědělských usedlostí. Mezi
  nejvýznamnější města patří především Albireo, největší město Východní dálavy,
  dále pak Nový Amir, ležící na řece Rubis (a také na jižním obratníku) a Sintar,
  který byl založen na břehu Královské řeky na severním konci Obří trhliny.
  Ostatní rasy nemají žádné větší osady na území Východní dálavy, ale někteří
  hobiti a trpaslíci žijí spolu s lidmi v jejich městech.</p>

<h3>Zelené bažiny</h3>
<p>Nepřístupný a nebezpečný kraj v severozápadní části
  Dálav plný bažin, bezedných tůní, krokodýlů a nepříjemného hmyzu dostal výstižné
  jméno Zelené bažiny, jelikož zelená barva zde opravdu převládá a vytlačuje
  všechny ostatní. Na severu vstupují Zelené bažiny mezi hustý porost Džungle
  padlých stromů, zatímco na východě bažin pozvolna ubývá a jejich místo zabírají
  jezera.</p>
<p>Území spadající pod Zelené bažiny není jednotvárné.
  V jihovýchodní části bažiny ustupují hlubokým jezírkům, které mají
  v horní části čistou vodu, zato na dně je usazena mnohametrová vrstva
  hustého bahna. Uprostřed oblasti jsou močály nejzrádnější, pokryté tenkou
  vrstvou ztvrdlého bahna čekající jen na okamžik, kdy na ně některý neopatrný
  tvor vstoupí. Slupka bahna se prolomí a mokřady uvítají nedobrovolného
  návštěvníka svou zelenou náručí. Na dvou místech Zelených bažin vystupují
  z okolní rovinaté krajiny kopce. Na západě se jedná o malý kruh vrchů
  obklopujících údolí plné malých jezer, které nezkažené bažinatým vzduchem
  překvapují svou až panenskou čistotou. Na východě vyvstává krátký hřeben kopců
  táhnoucí se severojižním směrem. Vrcholky kopců sice unikly Zeleným bažinám, ale
  jejich úpatí jsou močály doslova posety. Kousek na východ od centrální části
  roste ve slatinách malý les. Je až s podivem, že v této bezútěšné
  krajině vůbec nějaké stromy vyrostly.</p>
<p>Co se života týče, v Zelených bažinách má jednoznačnou
  převahu hmyz. Mračna komárů a obtížných mušek létají po celých bažinách a
  hledají oběť, na níž by si vyzkoušely účinnost svých sosáků. Mezi dalšími
  živočichy žijícími v tomto kraji nalezneme převážně různé druhy plazů a
  obojživelníků. Největším obyvatelem pak bude patrně krokodýl bahenní,
  dorůstající délky až patnáct metrů. Z předcházejících řádků by každý
  rozumný tvor předpokládal, že člověk či jiná rozumná rasa se nikdy
  v bažinách neusadí. Cesty osudu jsou ovšem nevyzpytatelné, a proto i
  v Zelených bažinách najdeme zástupce inteligentních bytostí, dva národy
  bažin – hyassa a sseta. Vztahy těchto národů ovládá duch nenávisti, který každé
  setkání příslušníků těchto národů změní v krvavou řež.</p>

<h3>Severní Zelanské vrchy</h3>
<p>Hřebeny Zelanských vrchů se táhnou asi v délce 800
  kilometrů severojižním směrem od Nového moře. Výška kopců se směrem k horám
  na jihu zvětšuje až plynule přechází mezi Královskou řekou a řekou Duren
  v pohoří Tisíce jeskyní. Severní Zelanské vrchy tvoří část kopců táhnoucích
  se od Zelených bažin k městu Rilondu. Zvláště severní část vrchů je
  porostlá stálezelenou dřevinou, lidmi nazývanou zelan vysoký (existují i jiné
  druhy, ale zelan vysoký je nejrozšířenější). Směrem k jihu jsou vrcholky
  kopců stále častěji holé, obrostlé jen zelenou travou a odolnějšími bylinami.
  Mezi kopci jsou mnohá údolí a rokle, z nichž odtékají desítky říček a
  potoků, které nakonec přivádějí své vody buď do Královské řeky na východě nebo
  do Durenu na západě. Údolí jsou často zaplněna i jinými druhy stromů, převážně
  však listnatými. Jehličnaté dřeviny jsou v těchto končinách málo
  k vidění.</p>
<p>Brzy po invazi do Tary se v severní části Zelanských
  vrchů usídlili trpaslíci. Založili tu své město Kraz a vzápětí začali kutat
  v nitru hory, v níž je Kraz postaven. Přes počáteční slibné nálezy se
  jim dosud nepodařilo najít bohatší ložisko železné rudy, zlata nebo alespoň
  drahých kamenů. To byl také jeden z důvodů, proč trpaslíci začali stavět
  Kwesar, nové město u Ledového jezera. Kwesar je už nyní, dvanáct let po
  založení, díky rychlému rozvoji v těžbě železné rudy větším městem než
  Kraz. Jak počtem obyvatelstva, tak rozsáhlostí chodeb a komnat. Železnou rudu
  těží také několik vesnic patřících k Východní dálavě. Tyto osady leží na
  východním úpatí Zelanských vrchů. V nejvýznamnější z nich, Železných
  Dolech, se podařilo nalézt menší žílu vzácného kovu lintiru, který svými
  kvalitami předčí i to nejlepší železo a ocel.</p>

<h3>Trhlinová pláň</h3>
<p>Trhlinová pláň je rozsáhlá travnatá rovina, mírně stoupající
  od Albirea směrem do vnitrozemí. Na západě se z ní zvedají Zelanské vrchy a
  na jihu přechází do Divoké pláně.</p>
<p>Zejména milovník jízdy na koni zde musí být navýsost
  spokojen, protože se může prohánět několik dní pláněmi, aniž by musel jízdu
  přerušit. Pláň je přímo pověstná stády nádherných koní, majestátně
  vyklusávajících, ženoucích se rychlým tryskem nebo spokojeně se pasoucích na
  šťavnatých zelených travinách. Ten, kdo spatřil mohutnou hřívu a hrdou šíji
  trhlinových koní, nikdy nemůže být spokojen s žádným jiným koněm, byť by
  byl stvořen tou nejvyšší magií nebo pocházel z nejlepších lendorských
  chovů. Trhlinoví mustangové dokazují, že i moc kouzelníků je omezená a že
  vytvořit stvoření tak dokonalé je nad jejich síly. Co do ušlechtilosti se
  mustangům z plání mohou rovnat snad jen jednorožci. Tato zvířata (jestli to
  ovšem zvířata jsou) ale viděl jen málokdo a spíše se s nimi setkáváme
  v lidských, elfích, či skřítčích pověstech a legendách.</p>
<p>Mírně zvlněnou krajinu plání občas přetne kratší nebo delší,
  ale vždy značně hluboká trhlina, která má původ zřejmě v době Velkého
  zemětřesení. V těchto trhlinách se často nacházejí vstupy do komplexu
  jeskyní, které protkávají svými chodbami celou Taru. Nejznámější z nich je
  Obří trhlina, v níž teče až po Bílé vodopády Královská řeka. Pohled shora
  do Obří trhliny patří mezi nejúchvatnější zážitky vůbec. Téměř svisle padající
  stěny kaňonu jsou velmi členité a od zrnek pyritu na jejich ostrých výstupcích
  se ve slunečných dnech, kterých je zde dostatek, odrážejí paprsky slunce. Dole
  se jako bělomodrý had plazí Královská řeka.</p>

<h2>Poušť</h2>
<p>Toto území, nejzápadnější na Taře, je charakteristické
  vysokými pobřežními hřebeny, stoupajícími strmě z moře (směrem od severu
  nejdříve Větrné hory, pak Nekonečné hory). Na tyto vrcholy na východě navazuje
  rozsáhlá nížina. Její jižní část je tvořena rozlehlou pouští Rychlé duny,
  dominantou oblasti. Z jižní strany jsou Rychlé duny ohraničeny Nedostupnými
  horami. Severní část nížiny je přece jen trochu bohatší na srážky, protože vítr
  se občas stočí na jih a přinese vlhkost od Nového moře. Zde leží Jantarové
  stepi.</p>

<h3>Nové moře</h3>
<p>Pobřeží Nového moře je tvořeno na západě Větrnými horami na
  východě pobřežím Dálav. Na severu přechází do Vnitřního moře a na jihu
  z něj vybíhá Rilondský záliv. Je velice bohaté na ryby, snad i proto, že je
  tu zatím nikdo hromadně neloví. Posádky lodí proplouvajících mořem si mohou
  krátit dlouhou chvíli pozorováním hejn delfínů, která rozpustile dovádějí na
  hladině, a někdy dokonce lodě i doprovázejí.</p>
<p>Moře je přístupovou cestou k mnoha významným oblastem
  Tary, což si asi uvědomili i podnikaví lidé toužící po dobrodružství, a proto tu
  není o piráty nouze. V Novém moři je velmi málo ostrovů, piráti si tedy
  budují své základny v ústí menších řek nebo u pobřeží Jantarových stepí.
  Vyjíždějí na Nové moře a často se vracejí s tučnou kořistí. Nejvíce jejich
  nájezdy trpí obchodní lodě vyjíždějící z Rilondu. Guvernér Západní dálavy,
  jíž je Rilond centrem, proto zbudoval zvláštní flotilu lodí, která má bojovat
  s piráty. Ještě neuběhl ani rok od založení flotily a už se objevily první
  výsledky. Byly potopeny dvě pirátské lodě na moři a tři další zničeny i se
  základnou v ústí řeky Gwegu, asi šedesát kilometrů jižně od trpasličího
  města Kraz.</p>

<h3>Větrné hory</h3>
<p>Větrné hory jsou poslední severní výspou Nekonečných hor. Na
  sever a také západ od nich leží jen široširý oceán, jehož vody nejsou ještě
  příliš prozkoumány. Jsou první částí pevniny, která se staví do cesty silným a
  vytrvalým západním větrům, vanoucím od oceánu, takže nikoho z lidí
  k usídlení nelákají. Zato jsou dobrým příbytkem orlům, kteří zde mají mnoho
  hnízd a pro potravu někdy létají i daleko nad volné moře. Zdejší velká stáda
  horských koz jsou lovena sněžnými levharty, kteří se někdy zatoulají až do
  Nekonečných hor a v zimě, kdy se i v těchto zeměpisných šířkách
  objevuje sníh, scházejí dolů do Jantarových stepí, kde loví gazely a
  antilopy.</p>
<p>Na východním, závětrném úpatí Větrných hor založili nedávno
  chudí rolníci a lovci několik osad. Většinou tu žijí lidé, kteří nechtějí platit
  daně nebo potřebují (vzhledem ke své temné minulosti) být daleko od
  civilizovaných končin. Tyto osady jsou svobodné a neplatí daně žádnému ze Čtyř
  království. Mnozí ani nevědí, že tyto vesnice existují. Asi před dvěma lety se
  podařilo v jedné z vesnic se jménem Louky objevit malé ložisko drahých
  kamenů. Lidé zde ale nezačali těžit ve velkém, neboť se obávají, že by přišli o
  svou samostatnost. Proto využívají jen zlomek z celkového bohatství dolu a
  pečlivě střeží tajemství jeho existence.</p>

<h3>Jantarové stepi</h3>
<p>Oblast mezi Větrnými horami, Nekonečnými horami, řekou Y’b a
  Novým mořem dostala název Jantarové stepi, ale jantar byste tu hledali marně.
  Tak poetické jméno má tato země díky západu slunce, zbarvujícího planinu do
  žlutohnědých odstínů, podobných těm, které vytváří sluneční paprsek na kapkách
  morenského jantaru. Od písčitých pláží a tropických lesů na pobřeží se krajina
  směrem do vnitrozemí postupně zvedá, stromy řídnou a vzniká savana, porostlá
  hustou a bujnou travou. S tím, jak ubývá srážek a tepla, rychle přechází ve
  step. Tyto travnaté oblasti jsou výbornou pastvinou pro velká a četná stáda
  gazel a antilop.</p>
<p>Obyvatel je zde poskrovnu, po celých Jantarových stepích je
  roztroušených jen pár malých osad, v nichž bydlí polobarbarští lidé, živící
  se zemědělstvím a lovem. Tito pohané jeví některé znaky příbuzenství
  s hevreny, především je to jejich podobná řeč. Obyvatelé každé z osad
  tvoří kmen, kterému vládne nejudatnější z bojovníků zvaný „strážce“. Každý
  rok se o letních slavnostech mezi muži i ženami vedou souboje o nejlepšího
  bojovníka kmene. Vítěz má právo vyzvat stávajícího strážce k obhajobě jeho
  postavení, a pokud nechce být posměšně nazýván zbabělcem, také tak učiní. Tuto
  výzvu nelze odmítnout. V osadách jsou také osoby, jež se zabývají výlučně
  duchovními otázkami, zajišťují provádění mystických rituálů a udržují pradávné
  kmenové tradice. Tito kmenoví kouzelníci, „šamani“, vládnou nižším druhem magie
  a jsou obdařeni viděním budoucnosti. Občas zdejší kmeny vedou boje mezi sebou
  nebo mají půtky s gobliny z Nekonečných hor, kteří vycházejí ze svých
  doupat a jeskyní a hledají ve stepích kořist.</p>

<h3>Nekonečné hory</h3>
<p>Hřeben Nekonečných hor se táhne od severu k jihu na
  západním pobřeží Tary. Název vyjadřuje zoufalství námořníků plujících podél
  západního pobřeží a hledajících místo pro zakotvení. Nekonečné hory totiž strmě
  vystupují přímo z moře až do výšky pěti tisíc metrů a málokde se dá
  přistát. V samém středu hor je veliké údolí, kde je takové množství drahých
  kamenů, že je lze nalézt roztroušené mezi kamením. Proto se mu také nyní říká
  Údolí drahokamů.</p>
<p>Střední pásmo hor, kde jsou vrcholy nejvyšší, je téměř celý
  rok zahaleno bílým příkrovem sněhu, takže veškeré průsmyky vedoucí
  ze západní strany hor na východní jsou schůdné jen pár měsíců v roce a
  ani tehdy to není příliš bezpečné. Těmito průsmyky na západní stranu pohoří se
  vydávají různí dobrodruzi a hledači pokladů, neboť podle Žlutého pergamenu tam
  leží Silviand, hlavní město jednoho z Devíti arvedanských knížectví.
  Nepřístupnost Silviandu mohla způsobit, že nebyl vydrancován a zničen, což žene
  vpřed všechny ziskuchtivce. Východní svahy hor jsou podobně nevlídné jako svahy
  západní. Zde za to nemohou hory samotné, ale jejich obyvatelé. Nekonečné hory
  jsou protkány jeskyněmi, v nichž žijí goblini. Živí se sice většinou lovem
  zvěře a sběrem plodů stromů rostoucích ve středních výškách hor, ovšem někdy
  dostanou chuť na pořádné maso a potom se vydávají na výpravy dolů do horských
  údolí a Jantarových stepí. Samotný goblin sice není příliš nebezpečný a také
  většinou nezaútočí, ale velká tlupa těchto tvorů může být hrozbou i pro větší
  vesnice.</p>

<h3>Údolí drahokamů</h3>
<p>Toto údolí, ležící v srdci Nekonečných hor, má
  pochmurnou historii. Před dávnými věky, v době bitev mezi skřety a
  arvedanskými říšemi, se do něj uchýlilo mnoho lidí, aby našlo klid a odpočalo si
  od vleklé války. Skřeti však nakonec údolí našli a začali s jeho obyvateli
  bojovat. Nedařilo se jim ho ale dobýt, neboť obránci byli stateční a jediná
  přístupová cesta, úzká průrva v horách, se dala snadno bránit. Získali tedy
  údolí lstí a jeho vstup byl zapečetěn mocným kouzlem. Lidé uvnitř údolí dlouho
  žili odříznutí od okolního světa, dokud je nevysvobodili hrdinové Konečné bitvy.
  V dobách, kdy byl vstup zapečetěn kouzlem a vládl zde mocný medvědí muž, se
  mu říkalo Prokleté údolí a tento název se někdy používá dodnes.</p>
<p>Dnešní jméno, Údolí drahokamů, nemá tento kraj náhodou. Je
  zde největší důl na těžbu drahých kamenů na Taře a možná i na celém
  Asterionu. Velké množství drahokamů se dá najít v korytech potoků nebo
  zapadlých v trávě. Druhým výrazným rysem údolí je naprostý nedostatek kovů,
  ať už ryzích nebo v podobě rudy. Proto je tento kraj rájem obchodníků,
  neboť kdo přiveze do Trevisu, Marionu nebo Kirdenu (jak se jmenují jediné tři
  vesnice v údolí) dostatek kovových zbraní a nástrojů, získá nevídané
  množství drahých kamenů jako protihodnotu. Překážkou k rychlému bohatství
  je poušť Rychlé duny, která leží mezi údolím a ostatními civilizovanými kraji a
  tím silně omezuje jeho dostupnost.</p>

<h3>Rychlé duny (Mar’nub)</h3>
<p>Rychlé duny jsou jedinou velkou pouští na Taře. Začínají u
  východních svahů Nekonečných hor a jejich písečné prsty sahají až po západním
  úbočí Zelanských vrchů, kudy teče řeka Duren. Jižní hranici tvoří Nedostupné
  hory a Tisíc jeskyní, severní hranici řeka Y’b, která odděluje Mar’nub od
  Jantarových stepí. Přechod mezi stepí a pouští je postupný a ještě téměř dvě sta
  kilometrů jižně od řeky Y’b se občas objeví skupinka kaktusů. Tato poušť dostala
  své jméno podle toho, jak neuvěřitelně rychle se ve zdejších vytrvale vanoucích
  západních větrech přemísťují její pískové duny.</p>
<p>Na různých místech v poušti, ale hlavně v její
  jižní části, lze snadno nalézt skupiny skalisek. Často se v těchto místech
  také nachází životodárná voda, která v oblasti Rychlých dun hraje též úlohu
  platidla. Ani potom však není právě snadné ji objevit. Protože neexistuje žádná
  veřejně známá stezka přes Rychlé duny do Údolí drahokamů v Nekonečných
  horách, kupecké karavany si musí najímat nevyzpytatelné průvodce (kromě temných
  elfů to bývají i ještě méně důvěryhodní přivandrovalci z obří lendorské
  pouště Nunmeia) a jsou jim v těchto místech vydány na milost a nemilost.
  Občas se stane, že se některá z karavan nevrátí, ale vidina rychlého zisku
  v Údolí drahokamů kupce do těchto končin přesto láká. Do Údolí drahokamů
  vede ještě jiná cesta, která se Rychlým dunám vyhýbá. Vede kolem toku řeky Y’b a
  pak podél východního úbočí Nekonečných hor, takže se tu nemůžete tak snadno
  ztratit. Ani tato cesta ale není úplně bezpečná, protože putující karavany jsou
  často přepadávány a likvidovány tlupami goblinů, kteří v horách žijí.</p>
<p>Mar’nub je domovem temných elfů, vyznačujících se tmavou
  pokožkou a sluncem vybělenými vlasy. Znají mnohé cesty pouští a také místa, kde
  se dá při troše námahy najít voda. Rovněž se proslýchá, že ovládají umění těžby
  a zpracování hnědé olejnaté kapaliny – „černého ohně“, které elfové říkají
  dhangha. V nejméně dostupném místě, uprostřed dun, se rozkládá jejich
  město. Je opředeno mnoha legendami o nesmírném vědění skrývajícím se za jeho
  zdmi. Ve městě je starobylá škola, kde mohou získat nové poznatky i ti
  nejmoudřejší z lidí.</p>

<h3>Nedostupné hory</h3>
<p>Tyto hory patří ke vzdáleným hranicím, za něž se současný
  člověk ještě nedostal. Ví se o nich jen to, že jsou velmi vysoké, vystupují
  z pouště náhle a nekompromisně přehrazují cestu na jih. Asi od poloviny
  výšky k vrcholkům jsou celý rok pokryty sněhem a neví se o žádném průsmyku,
  kterým by se dalo projít na jih.</p>
<p>Možná, že o nich temní elfové z pouště Rychlé duny vědí
  víc, protože tvoří jižní hranici jejich domova, ale i o samotných temných elfech
  se toho ví jen velmi málo. V těch kusých zprávách, které dorazí do
  civilizovaných končin, se vypráví o poustevnících, kteří v horách našli své
  útočiště. Jejich nuzný a osamělý život plný nebezpečí, jehož je v divokých
  horských údolích spousta, je podle nich stokrát lepší než úděl otroka v říši
  barbarů na jihu, ze které utekli. V té mocné a obrovské říši vládnou slepí
  bohové, kteří vystoupili v dávných dobách z podzemí.</p>

<h2>Tropy</h2>
<p>Tropy jsou oblastí, která obsahuje všechny části Tary
  s vlhkým tropickým podnebím. Nejrozsáhlejší partii těchto končin tvoří
  Džungle padlých stromů. Na východě na džungli navazuje Duhový prales. Severní
  dálava je zemědělskou oblastí situovanou v jižní části tropů. Severní
  pobřeží Tary je obklopeno Vnitřním mořem, v němž leží Kokosové ostrovy. Na
  východě, uvnitř Žhavého moře, se nacházejí Barbarské ostrovy.</p>

<h3>Džungle padlých stromů</h3>
<p>Džungle padlých stromů pokrývá nejsevernější území na Taře,
  což znamená, že je nejblíže k rovníku. Od své severní hranice, tvořené
  pobřežím, se rozpíná na jihu až k řece Šeré (Tumbě), ale v západní
  části ji překračuje a obloukem se přibližuje až na vzdálenost šedesáti kilometrů
  k soutoku Rubis a Královské řeky. Severně od horního toku Šeré, kde Džungle
  padlých stromů přechází v Červený les, jsou již stromy nižší a kraj je lépe
  průchodný. Občas se také objeví několik karenů (viz Červený les).</p>
<p>Zelené peklo by pro tuto džungli byl asi nejpřiléhavější
  název. Je zde po celý rok úmorné vedro a dusno, vlhkost vzduchu je tak vysoká,
  že se kapky rosy srážejí na kmenech stromů i přes den. Ovšem tento jev není tak
  nápadný, protože téměř každodenně přicházejí odpolední bouřky, doprovázené
  lijáky, které rosu spolehlivě překryjí. V období, které se ve zbytku Tary
  označuje jako zima (žluten až úmor) je tady dešťů snad o něco méně, ale žádný
  výraznější rozdíl pozorovatelný není. Bohaté srážky a teplo způsobily, že se zde
  vyvinuly obrovité stromy, které se snaží ve tvrdé konkurenci vyšplhat svými
  větvemi tak vysoko, aby i na ně dopadaly životodárné sluneční paprsky. Terén je
  z valné části podmáčený, bažinatý, a tím pádem neprůchodný. Cestu navíc
  činí obtížnou četné kmeny stromů, ležící na zemi bez ladu a skladu tak, jak
  spadly, když strom odumřel. Pobřeží lemují mangrovové porosty.</p>
<p>Voda je odváděna několika velkými řekami, mezi nimiž je
  nejvodnatější Marabo. Tato řeka pramení v Khelegových horách, po cestě
  sbírá mnoho přítoků a ústí širokou bažinatou deltou (stejně jako Tumba) do
  Vnitřního moře. Jejím ústím do moře protéká tolik vody, kolik neproudí ani
  Královskou řekou – pouze mohutný Ellion ji předčí. Významnými řekami jsou také
  Tumba (Šerá), Itanca a krátký Rutung. Uvedené řeky se často užívají jako
  dopravní trasy, po kterých se vozí mimo jiné náklady vzácných koření. Ale ani
  tato cesta není bezpečná. V řekách je totiž mnoho krokodýlů a někteří
  z nich jsou tak velcí a útoční, že si troufají napadnout i menší dřevěné
  lodě.</p>
<p>Zdejší krajinou se také potulují tygři. Ti sice normálně loví
  zvěř, ale v ojedinělých případech, pokud není po ruce lepší kořist, se
  mohou pokusit překvapit posádku lodě, která se rozhodla přenocovat na břehu.
  Dalším číhajícím nebezpečím jsou prudce jedovaté kobry, jež při vyrušení
  z klidu bez váhání zaútočí. Sice už ne životu nebezpeční, ale přesto někdy
  obtížní jsou i zdejší papoušci, jejichž hlasitý křik se rozléhá široko daleko.
  Krása jejich pestře zbarveného peří ustupuje díky nepříjemnému hluku rychle do
  pozadí. Naštěstí spíše zábavní jsou orangutani, lidoopové s hnědooranžovou
  srstí, obratně se pohybující mezi větvemi stromů. Není totiž znám případ, že by
  tyto mírumilovné opice někoho napadly.</p>
<p>Různorodé divošské kmeny, žijící v této džungli, spojuje
  několik shodných znaků&shy;. Mají černou kůži a tmavé vlasy, živí se sběrem
  plodin nebo lovem menší zvěře, kterou usmrcují otrávenými šípy nebo šipkami
  z foukačky. Jejich řeč i náboženství je poměrně primitivní, uctívají
  množství duchů sídlících ve stromech, zvířatech a zemi. Sdružují se do kmenů,
  stavějí malé vesnice na místech, kde není příliš vlhká půda. Za oděv jim slouží
  kůže ulovených zvířat nebo jen široké listy spojené v primitivní suknici.
</p>
<p>V Džungli padlých stromů rostou některé stromy
  s velmi kvalitním dřevem, podobným svou tvrdostí a ušlechtilostí
  mahagonovému a ebenovému dřevu. U ústí řeky Rutung si Jižní království založilo
  svou kolonii a jejím centrem je město Erin. Rozsáhlá oblast okolo Erinu již
  padla za oběť usilovné těžbě tohoto prvotřídního dřeva a v kácení pralesa
  se rychle pokračuje. Proti těžbě se rozhodně postavily zdejší domorodé kmeny,
  jež tak vlastně bojují proti lidem, kteří jim násilím berou domov. Občas se
  stane, že některý z dřevorubců Jižní dálavy uprostřed práce bez hlesu padne
  mrtev k zemi a pak se zjistí, že má v krku zabodnutou otrávenou šipku
  z divošské foukačky.</p>

<h3>Duhový prales</h3>
<p>Samostatná část džungle ležící východně od řeky Itanca se
  označuje jako Duhový prales. Jeho východní hranicí je tok řeky Mabon (s přítokem
  Toren), který prales odděluje od Země šelem. Duhový prales zasahuje na severu až
  k pobřeží a na jihu až do svahů Khelegových hor, kde postupně řídne.</p>
<p>Hustotou porostu a výškou kmenů stromů se tento prales může
  směle postavit na roveň Džungli padlých stromů. Na rozdíl od džungle je ale
  poněkud méně vlhký, takže by nemusel být takový problém se skrz něj dostat tam,
  kam člověk právě potřebuje. Není to ale úplně tak jednoduché, jak to vypadá.
  Sice je zde mnoho suchých stezek vyšlapaných zdejšími domorodými kmeny, ale
  mnoho lidí z Lendoru jimi zatím neprošlo. Domorodci totiž hájí své území
  opravdu statečně a vytrvale, přičemž využívají svých dokonalých znalostí terénu
  k tomu, aby zabránili vetřelcům se tu volně pohybovat. Krom toho, zatím se
  ani nezdá, že by byl nějaký důvod, proč právě o toto území usilovat a pokoušet
  se ho násilím získat. Nebyla zde totiž zatím objevena žádná naleziště vzácných
  dřevin, kovů ani drahokamů. Nepřátelskost domorodců vůči nově příchozím se podle
  všeho odvíjí od jejich nedobrých zkušeností se skřety.</p>
<p>Vzhledem jsou domorodci z Duhového pralesa navlas
  podobni svým příbuzným z Džungle padlých stromů. Netvoří však kmeny, ale mají
  svou říši Asari Kasim tvořenou z třídy kněží, vojáků a obyčejných lidí. Tento
  řád do jejich života vnesli arvedanští misionáři, kteří se nestarali o války
  s Kharem Démonem a raději šířili myšlenky svého náboženství. Asarijští
  kněží se učí ze záznamů zanechaných Arvedany – vytesaných do kmenů železných
  stromů, uložených v kamenných pyramidách – aby mohli vládnout svému lidu.
  K dodržování zákona a ochraně území slouží asarijští vojáci, vyzbrojení
  kopími s kamennou nebo bronzovou hlavicí a podlouhlými štíty. Zbytek
  asarijského lidu pracuje na primitivních polích, v dolech nebo sbírá
  v lese ovoce či dřevo.</p>
<p>Těch pár lidí, kteří se do Duhového pralesa dostali (a
  přežili), hovoří pouze o nádheře, která se nedá vyjádřit penězi. Při průchodu po
  pralesních stezkách prý mnohokrát spatřili překrásné ptáčky, zvláštním způsobem
  poletující mezi tropickými květy a sající nektar. Tito ptáci mají peří zbarvené
  tak, že při každé změně směru letu se na něm přelévají snad všechny barvy duhy a
  při občasném průletu paprskem světla, náhodně proniklým skrze husté koruny
  stromů, na chvilku zazáří jako diamanty. Rovněž zde byly pozorovány takové druhy
  motýlů, jaké v Lendoru (a asi ani nikde jinde na Taře) nežijí. Vynikají
  svým jasným zbarvením a velikostí, která je ve srovnání s lendorskými druhy
  několikanásobná.</p>

<h3>Severní dálava</h3>
<p>V jižní části Tropů je vklíněná do Džungle padlých
  stromů Severní dálava. Tato provincie Severního království, ležící na levém
  břehu řeky Tumby (zde jí ovšem říkají Šerá), je malá a poměrně nevýznamná.
  Hlavní obživou jejích obyvatel je pěstování tropického ovoce (zde hlavně banány
  a ananasy), v poslední době se rozšiřují pokusné plantáže gumovníků. Půda
  je zde sice velmi úrodná, ale přesto nikomu nezbývá než dřít od rána do večera,
  protože daně, které mají plynout do královské pokladny v Lendoru, byly
  vyměřeny dosti vysoko. Král Severního království si je totiž úrodnosti půdy
  v Severní dálavě dobře vědom. Přes to všechno mu výnosy z těchto daní
  nestačily a rozhodl se nařídit povinnou robotu, směřovanou ke zvýšení úrodnosti
  půdy. Práce na odvodňovacím systému, kterou má každý povinně vykonávat, je
  přísně kontrolována najatými žoldáky. Obyvatelům Severní dálavy, většinou
  rekrutovaným z násilně vystěhovaných lidí, se totiž do takové práce moc
  nechce.</p>
<p>Severní dálava je dobře zavodněná, nejvýznamnější
  v husté síti řek, říček a potoků jsou Slepá a Divošská řeka, levostranné
  přítoky řeky Šeré. Panoráma krajiny je dosti jednotvárné, protože většinu půdy
  zabírají rozlehlé zemědělské usedlosti, které jsou rozděleny do čtyř celků –
  Severní, Východní, Jižní a Západní statky. V celé oblasti, až na dvě
  vesnice (Medin a Durmeg), nejsou žádné osady. Jedinou výjimku tvoří Gerian,
  město ležící na severozápadním okraji dálavy u levého břehu řeky Šeré. Zde také
  sídlí guvernér Severní dálavy, muž vznešeného titulu a malých pravomocí, jehož
  hlavní povinností je zajistit, aby se tučné daně od rolníků a statkářů
  v pořádku dostaly ke králi na Lendor, do Severního království. Mimo to je
  pověřen řízením odvodňovacích prací a velí vojenským silám, což také nepatří
  mezi nejlehčí věci.</p>

<h3>Vnitřní moře</h3>
<p>Vnitřní moře je rozsáhlý pás, táhnoucí se západovýchodním
  směrem a oddělující od sebe dva kontinenty, severní Lendor a jižní Taru. Rovník
  prochází mořem přibližně v polovině vzdálenosti mezi jeho severním a jižním
  pobřežím, takže vody jsou v něm po celý rok prohřáté sluncem. Kromě mnoha
  menších, porůznu roztroušených ostrovů, ostrůvků a korálových útesů, jsou tu
  také dvě větší souostroví. V západní polovině jsou to Kokosové ostrovy a
  daleko na východě se nacházejí Korálové ostrovy. Mezi nimi leží sice ještě
  Barbarské ostrovy, moře kolem nich má ale vlastní název, Žhavé moře, takže toto
  souostroví se do Vnitřního moře nepočítá.</p>
<p>Vnitřní moře doslova překypuje životem. V jeho sytě
  zelených vodách můžeme vidět například veliká hejna sardinek nebo tuňáků. Hojně
  se také dají pozorovat dovádivé kosatky a poněkud méně dovádiví žraloci, kteří
  se živí menšími rybami. Jejich zašpičatělé hřbetní ploutve se na hladině
  objevují dosti často. Kosatky plavou nejen těsně pod hladinou, kde je jejich
  vyčnívající ploutev prozradí stejně jako žraloky, ale často při svém skotačení
  vyskakují i ven z vody, vysoko nad hladinu.</p>
<p>V tomto moři žije několik lidem podobných národů,
  z nich nejblíže k lidem má vodní lid. Vznikl z uprchlíků ze
  skřetích plantáží, dolů a polí. Aby se tito lidé ukryli před zraky skřetů,
  přebývali ve skalách a dutinách pod vodou, které tvořily vzduchové kapsy a při
  odlivu se zaplňovaly čerstvým vzduchem. Později Arvedané v jejich řadách
  vyrobili z mušle, azurové perly a mořských řas talisman, umožňující dýchání
  pod vodou. Vodní lid se začal stěhovat do větších hloubek, více se přizpůsoboval
  vodě. Stavěl si příbytky v korálových útesech, podmořských skalách nebo na
  pobřeží opuštěných ostrovů. Moře se jim stalo domovem a svět nad hladinou už jen
  vzpomínkou a místem pro exotické výlety.</p>
<p>Původním národem moře jsou vodní elfové. Voda je jejich
  esencí a mimo ni žít nedokáží. Nenosí žádné šaty s výjimkou přiléhavé
  bederní roušky, mají zelené nebo azurové vlasy a jejich štíhlá těla se dokáží
  pohybovat v moři neuvěřitelně ladně a přitom rychle. Tvoří nedílnou součást
  podmořského světa, intuitivně se dokáží dorozumět s většinou vodních tvorů,
  používají je při práci nebo dopravě a také v různých hrách. Vodní elfky
  milují perly, zářivé korály a všechny lesklé a svítivé věci.</p>
<p>Dalším zajímavým tvorem Vnitřního moře je vodní had márhaty.
  Měří přes deset metrů a někdy dorůstá až k dvaceti metrům. Má velkou
  trojúhelníkovou hlavu s dvěma výrůstky na temeni. V jedné čtvrtině
  těla mu vyrůstají poměrně silné a veliké křídla, a tak může i lítat nad mořem.
  Ve vodě křídla skládá a pohybuje se díky svému mohutnému ocasu.</p>
<p>Temný a zkažený národ v moři tvoří tritóni. V těle
  porostlém šupinami sídlí duše utonulých a do moře pohřbených pirátů, korzárů a
  všech zlých námořníků. Toto prokletí bylo uvrženo bohy, jako trest za smrt
  Arkena Velikého, arvedanského Lorda, zabitého na moři přisluhovači Khara Démona.
  Vlasy tritónů připomínají hrst chaluh, jejich oči jsou studeně rybí a neskutečně
  prázdné. Mezi prsty lidské ruky jim vyrostly blány, nohy nahradil rybí ocas
  zakončený dvojitou ploutví. Tritóni rádi napadají rybářské čluny i válečné lodě
  Čtyř království, neboť se snaží o to, aby i další lidi potkal stejný osud jako
  je samotné. Bojují převážně trojzubci nebo delšími píkami.</p>
<p>Tvárnost nepůsobí jen na pevnině, ale také pod mořem, a proto
  se v jeho hlubinách ukrývají vodní skřeti a ostatní tvorové zla. Tito odpadlíci
  mořských národů se snaží ovládnout pod vodou vše živé a snést k nohám mocné a
  děsivé bohyně Sandol Kah všechny poklady tohoto světa ticha. Boje odehrávající
  se pod hladinou Vnitřního moře zdaleka nedosahují počtem a četností těch, které
  se vedou na suché zemi, i zde však nenávist, krutost a hrdinství píší příběhy
  vpravdě hluboké a legendární.</p>

<h3>Kokosové ostrovy</h3>
<p>Kokosové ostrovy jsou poměrně sevřené souostroví ve Vnitřním
  moři, ležící svým geografickým středem zhruba 300 km západně od delty řeky
  Marabo. Skládá se ze tří větších ostrovů a několika desítek malých. Je zde
  tropické podnebí, které velice svědčí kokosovým palmám, takže tu poskytují
  bohatou úrodu. Kokosy z nich sklízejí primitivní obyvatelé ostrovů, kteří
  také palmy udržují a poskytují jim tu trochu péče, kterou vyžadují (na naše
  zvyklosti to je opravdu minimum námahy). Zdejší divoši mají snědou kůži a
  průzračně modré oči, oblékají se do sporých oděvů, spletených z popínavých
  rostlin a listů stromů. Živí se také rybami z moře, které loví primitivními
  harpunami, což jsou jejich jediné zbraně. Nemají žádné bohy, ale při slavnostech
  konaných při úplňku vracejí část ulovených ryb moři a nasbíraných plodů
  zemi.</p>
<p>Tito domorodci jsou k návštěvníkům velmi vlídní a
  pohostinní. Vzápětí po přistání každé cizí lodi (s přátelskými úmysly) se
  seběhne celá vesnice a její stařešina dá symbolické svolení k tomu, aby
  byly příchozím na přivítanou nabídnuty čerstvé rozpůlené kokosové ořechy plné
  mléka. Pak začnou slavnosti, které sice podle měřítek častých účastníků
  šlechtických hostin nebo oslav Dne hojnosti nejsou nijak přehnaně bujaré, ale za
  to většinou končí až odjezdem lodi, a často ani to ne. Když se vezme
  v potaz to, že je zde po celý rok příjemná teplota, kolísající pouze
  v malém rozmezí (na Zemi by to přibližně odpovídalo dvaceti až třiceti
  stupňům Celsia), ani rozdíly teplot mezi dnem a nocí nejsou velké a pobřeží
  ostrovů tvoří nádherné bílé písčité pláže, postupně spadající do světle zeleného
  průzračného moře, není se proč divit tomu, že člověk, který se sem dostane, si
  připadá, jako by se rázem ocitl v ráji.</p>

<h3>Barbarské ostrovy a Žhavé moře</h3>
<p>Barbarské ostrovy jsou rozlehlé souostroví, obklopené ze
  všech stran Žhavým mořem. Zhruba 100 km na jih od břehů jejich nejjižnějšího
  ostrova narazíme na severní pobřeží Tary, na němž se v tomto místě rozkládá
  Duhový prales. Žhavé moře je velice záludné a při plavbě se občas narazí na
  místa, kde je voda neobvykle horká, mnohem teplejší, než v okolí. Je to
  způsobeno vyvěrajícími podmořskými prameny horké vody. Jen málo mořských
  živočichů a rostlin je schopno v takovém prostředí přežívat. Podmořské
  prameny umějí někdy proplouvající loď nepříjemně vychýlit z jejího kurzu a
  plyny, které se z nich na hladině uvolňují, jsou omamné a mohou zamotat
  hlavu nejednomu zkušenému námořníkovi. Na jejich účet se přičítají desítky lodí,
  které se v této oblasti záhadně ztratily. A další desítky lodí spolykaly
  tropické cyklóny – hurikány, které se vytvářejí poblíž těchto ostrovů a pak
  putují někdy na severozápad k pobřeží Mořského císařství, někdy na
  jihozápad podél pobřeží Tary až k ústí Marabo a jindy zas na severovýchod,
  k Lendoru.</p>
<p>Nebezpečné jsou i ostrovy samotné. Mají pravděpodobně sopečný
  původ a celá oblast je stále vysoce tektonicky aktivní. Téměř každým rokem
  vybuchne na souostroví alespoň jedna ze sopek a zalije své okolí proudem lávy,
  přičemž ve zbytku času z ní přinejmenším vyletuje popel, pára nebo toxické
  sopečné plyny. A když nevybuchne sopka, pořád tu ještě jsou četné horké gejzíry,
  které umějí nečekaně vytrysknout rovnou pod nohama a mohou vám popálit celé
  tělo. Ovšem, na druhou stranu, pozorování takového gejzíru z bezpečné
  vzdálenosti může být nádherným zážitkem. Ve ztuhlé lávě, vyvržené ze sopky, se
  občas dá najít kus ryzího garenu, kovu rudé barvy a opěvovaných vlastností.</p>
<p>I v těchto extrémních podmínkách, v celoročních
  úmorných vedrech ještě zhoršovaných horkými výpary, žijí lidé. Jejich černou
  kůži nezakrývá žádný oděv, kudrnaté vlasy si nikdy nenechají narůst delší než
  dva, tři centimetry. Používají pouze základní nástroje vyrobené ze dřeva nebo
  z kostí. Tito domorodci nejsou ale ani zdaleka tak přívětiví jako ti na
  Kokosových ostrovech. Z výprav, které na Barbarských ostrovech přistály, se
  zachránilo jen málo lidí. Většina z nich byla totiž po předstíraném
  přívětivém přivítání chycena a nebudeme raději příliš rozvádět, jak to
  s nimi dopadlo. Krátce a stručně, kmeny, které zde žijí, jsou kanibalské.
  (Tyto praktiky úzce souvisejí s jejich náboženským životem, kosti pozřené
  oběti se obřadně vhazují do kráteru jedné ze sopek, jícnu Ohnivého boha.) Proto
  se dnes lodě tomuto souostroví širokým obloukem vyhýbají.</p>

<h2>Hvozd</h2>
<p>Převážnou část této oblasti ležící zhruba uprostřed mezi
  východním a západním pobřežím Tary tvoří lesy. Jsou to Červený a Zlatý les, jež
  obklopují Khelegovy hory a Skřítčí vrchy ze západu, a Les padajících stínů,
  který je obklopuje z východu.</p>
<p>Výše vyjmenované lesy jsou jen částí <span
    class="zdůrazněný">Obrovského hvozdu</span>, což je souhrnný název pro souvislý pás
  lesů, prostírající se v severní polovině Tary od severozápadního pobřeží až
  po východní. Jeho charakter postupně přechází od tropického deštného pralesa
  přes stálezelené lesy až do listnatých lesů mírného pásu. Jeho tropické části
  nesou název Džungle padlých stromů a Duhový prales, dále směrem
  k jihovýchodu jsou to postupně, kromě již zmíněného Červeného a Zlatého
  lesa také Les padajících stínů, Les dávno mrtvých, Smutný hvozd a Jižní
  hvozd.</p>

<h3>Khelegovy hory</h3>
<p>Jako velký skalnatý ostrov leží uprostřed Obrovského hvozdu
  Khelegovy hory a vypínají se čtyři tisíce metrů vysoko nad okolní planinu.
  Pramení v nich několik velkých řek, mezi nimiž je i mohutná Marabo. Jižně
  od pramene řeky Tumby se vrcholky hor postupně zakulacují, snižují a přecházejí
  ve vrchovinu zvanou Skřítčí vrchy.</p>
<p>V těchto horách je stále ještě dosti příjemné klima, takže
  jsou do značné výšky pokryté těžko prostupnou džunglí. Pouze jejich vrcholky
  jsou holé, rozeklané a pokryté stříbřitým sněhem. Na západních svazích, kde
  nejsou lidé ani trpaslíci, žijí mezi stromy mohutná a hrozivě vyhlížející
  zvířata, horské gorily. Tyto velké opice ale nejsou lidem nebezpečné, neboť žijí
  klidným životem a živí se pojídáním jedlých rostlin. Pohybují se ve zhruba
  patnáctičlenných skupinách, většinou vedených velkým stříbrohřbetým samcem.</p>
<p>Khelegovy hory byly objeveny skupinou trpaslíků vedenou
  Khelegem v roce 736 královského letopočtu. Trpaslíci si v horách
  postupně vybudovali dvě velká města, Bergond na severu a Seliak na jihu.
  Khelegovy hory jsou bohaté na kovy a trpaslíci zde těží jak zlato a stříbro, tak
  také železnou rudu. Tyto suroviny sami zpracovávají, většinou poblíž místa
  naleziště, a vytvářejí z nich zbraně, nástroje i ozdobné předměty. Bergond
  je díky výrobě a prodeji těchto předmětů významným obchodním centrem, a to
  v měřítku celé Tary. Kupci z mnoha zemí vypravují velké karavany,
  které podstoupí mnohdy strastiplnou cestu, než dorazí do tohoto trpasličího
  města, neboť jediná stálá stezka vycházející z Bergondu vede neobydleným krajem
  do Seliaku. Bergondské sklady uschovávají opravdu to nejkvalitnější zboží na
  kontinentě, jinak by se sem nikdo netrmácel. Poblíž Seliaku, hluboko pod zemí,
  lze také nalézt drahé kameny. Obě města byla založena na východní straně hor a
  tuto oblast si trpaslíci pečlivě střeží, takže zatím žádný z pokusů
  ostatních ras o založení vlastní osady nebyl úspěšný.</p>
<p>Chodby pod Khelegovými horami nejsou tak rozsáhlé jako chodby
  ve Skřítčích vrších. O to překvapivějším objevem bylo nalezení staré štoly
  trpaslíky ze Seliaku při tom, jak hloubili vlastní tunely. Tehdy se
  v jejich srdcích znovu probudila vzpomínka na starobylou Podzemní říši
  trpaslíků, z níž všichni pocházejí. Každý trpaslík se tam touží alespoň
  jednou za život podívat, ovšem už dlouho se to nikomu nepodařilo. Proto zahájili
  trpaslíci ze Seliaku systematický průzkum starých chodeb a pečlivě mapovali
  každý nalezený metr chodby. Všechno šlo dobře až do doby, kdy náhodně narazili
  na malou skupinku goblinů. Všichni goblini ve skupince byli sice zneškodněni,
  ale nyní již není možné bezstarostně procházet chodbami a hledat ztracené
  království. Je potřeba opatrnosti a připravenosti na náhlý útok zlých podzemních
  ras, což velmi zpomaluje tempo průzkumu tunelů.</p>

<h3>Skřítčí vrchy</h3>
<p>V západní části Obrovského hvozdu se zvedají vysoké
  kopce, které podle svých obyvatel dostaly název Skřítčí vrchy. Na severu
  přecházejí tyto kopce v Khelegovy hory. Úbočí kopců jsou porostlá
  listnatými stromy, u vrcholků lze spatřit i zástupce stromů jehličnatých. Do
  hlubin země zde vede mnoho tunelů a štol. Celé Skřítčí vrchy jsou protkány
  takovým množstvím chodeb, že zabloudit zde je otázkou několika minut.</p>
<p>U vchodů do podzemí bývají postaveny malé přízemní domky,
  obydlí horských skřítků. Ti sbírají v okolních lesích plody stromů a keřů,
  kterými se živí. Nejčastěji je však lze spatřit v podzemí. Přestože mají
  poměrně silně vyvinuté vidění ve tmě, používají k osvětlení chodeb malé
  olejové lucerničky. Skřítci procházejí chodbami, hloubí další tunely a hledají
  drahé kovy a drahokamy. Druhou jejich největší zábavou je vybrušování a
  opracovávání drahých kamenů. Jsou v tom velmi zruční a mnohé jejich výrobky
  jsou nejen krásné, ale mají i podivuhodné magické schopnosti.</p>
<p>Jejich život už poslední dobou není tak idylický, jako tomu
  bývalo dříve. Začínají se pomalu vynořovat stejné problémy, jaké mají trpaslíci
  v Khelegových horách. Nedávné přepadení orků zřejmě naznačuje, že zlé
  podzemní národy se začínají přesouvat směrem k povrchu.</p>

<h3>Červený les</h3>
<p>Tato část Obrovského hvozdu je ohraničena na severu tokem
  řeky Šeré (elfy zvaná Tumba). Severně od ní postupně les houstne s tím, jak
  přibývá vlhkosti a tepla a mění se v džungli. Jižní hranicí Červeného lesa
  je řeka Rubis, karenem zbarvená do červena, kolem níž se začíná charakter lesa
  měnit. Směrem na jih od ní je karenů čím dál tím méně.</p>
<p>Les dostal své jméno podle plodů stromu, jenž tu hojně roste.
  Karen červený, tak se tento neopadavý strom jmenuje, má tmavě červenou až hnědou
  kůru a kulaté plody jasně červené barvy. Plody karenu červeného se používají při
  magických obřadech druidů, jelikož otevírají cestu do lidského podvědomí.
  Umocňuje se tím síla kouzel pronesených a seslaných při těchto obřadech.
  Vedlejší účinek požití bobulí karenu je v sedmidenním ochabnutí organismu,
  které při větší dávce může způsobit až naprostý kolaps a smrt člověka. Kromě
  tohoto účelu se také plody karenu docela prozaicky používají k výrobě
  červeného barviva.</p>
<p>V Červeném lese žije jedna část rodu temných elfů. To,
  že zde mají své příbytky, je lidem známo, protože temní elfové se často za
  různým účelem vydávají na cesty do Východní dálavy a s lidmi se tam
  setkávají (tato setkání jsou vedena v přátelském duchu).</p>
<p class=tajné>Není ale obecně známo, že jejich sídlo v lese má podobu
  velkého a výstavního města, a už vůbec se neví, že ve tam roste zvláštní druh
  platanu se stříbrnou kůrou. Město nese příznačný název Platanový Háj. Elfové
  tyto věci tají z obav před lidskými sklony k hrabivosti. Tato kůra je
  totiž po odloupnutí vynikající surovinou pro výrobu zbraní a zbrojí. Jelikož
  nejvíce zbraní z tohoto zvláštního stříbra se zatím našlo
  v pozůstatcích dávného města Athoru, říká se mu athorské stříbro.</p>

<h3>Zlatý les</h3>
<p>Zlatý les je název jihozápadního výběžku Obrovského hvozdu.
  Když slunce, kterého je zde dostatek po celý rok, prosvítá skrze zelené listy,
  všechno v lese se zbarví zlatožlutým odstínem. Jen v zimě, kdy jsou
  deště častější (a jednou za několik let se nakrátko objevuje i sníh), se zlatý
  nádech objevuje nepravidelně.</p>
<p>Zlatý les je domovem lesních skřítků. Mají v něm
  roztroušeny své malé vesničky a žijí si svým bezstarostným životem, podle
  běžných lidských měřítek chudým na vzrušující události. Ve Zlatém lese žije
  spousta zvířat a i flóra je rozmanitá. Pečlivý pozorovatel by tu nalezl život
  snad ve všech myslitelných formách. Les samotný žije v harmonii a jedna
  jeho složka nepřekáží druhé. Snad za tím v pozadí stojí síly, které
  nenechají zarůst pěšiny a lesní stezky, padnout letité stromy, ani nepřipustí
  bezdůvodnou smrt zvířete.</p>
<p>Zlatým lesem vede stará kamenná cesta z dávných dob.
  Tato cesta začíná ve městě Athor a odtud vede převážně jihovýchodním směrem přes
  Měsíční řeku, aby nakonec vystoupila z jižního okraje lesa a pokračovala
  dál, až do nedávno objeveného tajemného města Taros. Podél cesty jsou
  v pravidelných odstupech zbudována místa, kde mohou nocovat výpravy,
  putující krajem. Poblíž Měsíční řeky se nachází také malá vesnička Jasný svit,
  která je obydlena přistěhovalci ze severu. Kousek na sever od Jasného svitu je
  monumentální stavba ze starých dob, nyní už opět chrám Paní země. (Poté, co byl
  Torkem Tilkilarinem osvobozen od draka, který se v něm uhnízdil.) Lidé
  jinak ve Zlatém lese pobývají zřídka. Malé vesnice lze nalézt na okraji lesa a
  některé samoty i hlouběji v jeho nitru.</p>

<h3>Les padajících stínů</h3>
<p>Mezi Khelegovými horami a Dračími skalami roste Les
  padajících stínů. Je to zelená země, domov dryád, entů a stálezelených dubů.
  Přestože lesem vedou dvě kamenné cesty (jedna běží z nově objeveného města
  Tarosu podél řeky Ellion k jejímu soutoku s Inisem a dále do
  Khelegových hor, druhá cesta přetíná les v západovýchodním směru, když
  odbočuje z první cesty asi v půli její délky), není tento kraj lidmi
  ještě úplně zmapovaný. Obydlené jsou jen severní části lesa u města Minkor a
  potom také jižní část kolem starobylého města Taros.</p>
<p>Hlouběji v lese, kde houstnou stíny, se vlády nad krajem
  ujímají tajemné síly. Mnoho dřevorubců by mohlo vyprávět o krásných dívkách
  s krátkými luky, které se v jejich rukou mění ve smrtící zbraně. Tato
  stvoření, lidmi nazývaná dryády, jsou možná barbarští příbuzní elfů. O stromy
  v Lese padajících stínů pečuje skupina druidů za pomoci entů. Oblast lesa
  v jejich péči je opravdu nádherná. Listy na stromech září svěží zelenou
  barvou, stromy jsou pevně a rovně rostlé a navzájem si nepřekážejí. Lesní plody
  jsou velké, je jich hojný počet a ty jedlé z nich mají skvělou
  nezaměnitelnou chuť.</p>
<p>Město Taros, ležící na jihozápadním okraji Lesa padajících
  stínů, bylo objeveno teprve nedávno. Jeho severní část je zarostlá lesem a i
  ostatní oblasti tohoto starobylého lidského sídliště, s výjimkou střední
  oblasti, jsou spíše ruinami. Střední část Tarosu je obehnána obrovskou, patnáct
  metrů vysokou a pět metrů širokou zdí. Dovnitř vedou čtyři cesty, z každé
  světové strany jedna. Vchody jsou stráženy mohutnými sochami, které nedovolily
  skřetům vstoupit dovnitř a toto místo zpustošit. Lidé mohou volně branami
  procházet, a proto se vnitřní Taros stal základnou pro pozdější výpady na jih do
  zemí skřetů a jejich dračích pánů.</p>

<h2>Pláně</h2>
<p>Území Plání je z valné většiny rovinaté, divoké a pusté.
  Některé menší části jsou přesto nad očekávání hustě obydleny. Mezi
  nejzajímavější obyvatele patří hevreni – drsný a bojovný národ, který se prohání
  na koních po planinách v západní části oblasti. Do Plání spadá jižní část
  Zelanských vrchů, rozlehlá Divoká pláň východně od nich a záhadná Planina šedého
  prachu. Jižní část oblasti pokrývá vysoko se tyčící pohoří Tisíc jeskyní a
  daleko na východě se rozlévá obrovské jezero Tiché vody.</p>

<h3>Jižní Zelanské vrchy</h3>
<p>Kopcovitá krajina severu Zelanských vrchů pozvolna přechází
  v hornatou oblast v jižní části, aby se nakonec spojila
  s mohutným masívem Tisíce jeskyní. Podnebí je o poznání chladnější, zvláště
  ve vyšších polohách, a tomu také odpovídá vzhled zelanů. Kmeny vypadají
  mohutněji, přestože jejich výška je menší než u zelanů na severu. Listy se
  přizpůsobily náročnějším klimatickým podmínkám, zmenšily svou velikost a jsou
  tužší a kožovité. Pro své odlišnosti od zelanu vysokého mluví druidové, kněží a
  kouzelníci o druhu rostoucím v jižních Zelanských vrších, jako o zelanu
  odolném.</p>
<p>V jižních Zelanských vrších žije kočovný národ hevrenů.
  Jejich osady (v průměru okolo 30 až 40 obydlí) jsou roztroušeny po úbočích a
  údolích kopců, obklopené množstvím malých políček a zemědělských usedlostí.
  Jediným větším sídlištěm celé oblasti je staré město Canthia s obrovskou
  Arénou, kde se pořádají souboje nejen do první krve, ale také na život a na
  smrt. Každý hevrenský válečník sní o tom, že pomocí svého válečného umění dokáže
  přežít v Aréně rok bojů, a dostane se mu tak slávy a obdivu celého jeho
  lidu. Mnoho cizinců dobrodružné povahy po příjezdu sem také zkouší své štěstí a
  dávají se najmout k boji v Aréně. Cizí dobrodruzi a hevrenští
  válečníci nejsou bohužel jediní, kdo se krvavých soubojů účastní. Je tu totiž i
  mnoho otroků a zajatců, bijících se bez naděje na poctu pro vítěze, protože jsou
  vydržování pouze k tomu, aby sloužili jako nedobrovolní partneři
  v soubojích.</p>

<h3>Divoká pláň</h3>
<p>Divoká pláň se rozkládá kolem jižního okraje Zlatého lesa.
  Tento kraj je o poznání divočejší než Trhlinová pláň, se kterou sousedí na
  severu. Nejsou zde žádné velké trhliny, tráva je však vyšší a hustěji rostlá.
  Monotónnost krajiny občas poruší malý lesík, který roste obvykle kolem malého
  jezírka nebo nepříliš hlubokého zdroje podzemní vody. Plání se prohánějí stáda
  antilop, divokých koní a gazel. Z predátorů jsou v tomto kraji
  významní především jaguáři lovící mláďata větších savců (antilop nebo gazel) a
  hlodavce.</p>
<p>Osídlení oblasti je mizivé. Nikdo nemá zájem žít v tomto
  divokém kraji. A tak, až na pár domorodých kmenů, vesměs vzniklých
  z uprchlíků ze skřetích dolů nebo plantáží, zde dobrodruh může narazit
  pouze na hevreny. Hevreni mají své stálé (zimní) osady v Zelanských vrších,
  ale jejich láska ke koním a především k divoké jízdě na nich, je
  v letním období často vyhání hluboko do plání. Koně, na kterých vyjíždějí,
  pocházejí z Trhlinové pláně nebo právě z Divoké pláně. Hevreni mají
  pověst vynikajících jezdců a o věcech, které dokázali na hřbetech koní, se
  vyprávějí neuvěřitelné příběhy.</p>
<p>I když jsme řekli, že je obtížné zde potkat živého tvora,
  neznamená to ovšem, že tu člověk nemůže narazit na myšlenkovou bytost. Bylo to
  právě uprostřed Divoké pláně, kde se v době války mezi skřety a Ellionským
  knížectvím odehrála jedna menší potyčka, co do počtu zúčastněných, ale velká
  bitva vzhledem k množství magie použité v útočných, obranných a
  psychických kouzlech. Tato vysoká koncentrace magie na jediném místě měla za
  následek vznik nestability, která se projevila přemístěním části Stínového světa
  do přírodní úrovně Asterionu. Na tomto místě vzniklo fantaskní město plné
  bytostí zvaných „dvě tváře“, které mohou měnit tvar svého těla. Stejně jako dvě
  tváře se mění i jejich město, a tak každý nově příchozí spatří úplně něco
  jiného. Málokdo z poutníků, kteří vstoupili do města dvou tváří, jej však
  také opustilo, proto je toto místo obestřeno mnoha tajemnými a děsuplnými
  příběhy.</p>

<h3>Planina šedého prachu</h3>
<p>Pokud by někdo hledal smutnou, bezútěšnou krajinu, nemohl by
  nalézt lepší místo. Všude v dosahu lidského zraku se vynořují malé duny
  šedého prachu a popela a nikde není ani stopy po něčem živém. Opravdu vzácně tu
  může poutník spatřit něco, co má jinou barvu než šedou, a sám se musí cítit
  strašně odcizeně, nepatřičně a osamoceně. Dokonce i obě velké řeky, které
  Planinou protékají, Královská řeka a velký Ellion, zde mění barvu svých vod,
  takže z jasně modré načas blednou v šedomodrou a někdy až
  v šedobílou.</p>
<p>Historie tohoto místa je stejně pochmurná jako jeho současný
  vzhled. Kdysi dávno tu rostl zdravý a silný les. Skřeti tento hvozd v době
  války s arvedanskými říšemi zapálili a ten shořel na popel. Uvnitř byli
  schováni lidští uprchlíci a mnozí našli v plamenech krutou smrt. Snad pro
  tyto strašné činy, byť dávno minulé, odmítá země obnovit půdu a nechat vyrůst
  nový život. Na všem leží silná vrstva prachu a popela, a ta všechny pokusy o
  výsadbu stromů nebo aspoň trávy zadusí již na počátku. Mnoho mocných druidů se
  snažilo zúrodnit tyto země, jejich snaha však vyšla naprázdno.</p>

<h3>Tisíc jeskyní</h3>
<p>Jižní Zelanské vrchy přecházejí v horský masív
  s názvem Tisíc jeskyní. Pramení zde tři velké řeky – Duren na západě,
  Ellion ve východní části a Královská řeka uprostřed mezi nimi. Hory směrem na
  jih mohutnějí a vytvářejí tak obrovský prostor pro komplexy jeskyní, kterých je
  tu opravdu hodně. Ve vyšších polohách již není terén příliš členitý a vznikají
  zde náhorní plošiny. V samém srdci hor, tvořených Tisíci jeskyněmi,
  Nedostupnými horami a Mrazivými štíty dochází k prudkému poklesu země.
  Vzniká zde údolí, jehož stěny jsou téměř kolmé a do kterého nevede žádný
  průsmyk. Lidé ani skřeti neví, co je skryto na jeho dně, zatímco autoři tohoto
  popisu to vědí docela přesně. Rouška z tohoto tajemství bude sňata
  v jednom z příštích modulů.</p>
<p>V severovýchodní části hor, u Planiny šedého prachu,
  nalezl červený drakočlověk Zyl systém jeskyní, které byly vhodné pro jeho
  záměry. Nechal tyto sluje rozšířit a propojit chodbami, čímž vytvořil podzemí o
  celkové rozloze větší jak pět tisíc kilometrů čtverečních. Celková délka chodeb
  pak činí bezmála tisíc kilometrů. Všechny chodby a jeskyně se nenacházejí ve
  stejné výšce, ale podzemí je jen jednopatrové. Nikdy nad sebou nevedou dvě
  chodby nebo chodba neprochází nad nebo pod jeskyní, která do celého systému
  patří. Není to náhoda, ale konstruktérův záměr. Mimo upravené podzemí, nad ním i
  pod ním, se nachází velké množství přírodou vytvořených jeskyní, ale Zyl ve svém
  plánu na vystavění tohoto komplexu zatím využil jen ty jeskyně, které se
  nacházely v určité výšce nad a pod hlavním vchodem.</p>
<p>Zyl pojmenoval komplex jeskyní hrdým jménem Dračí království.
  Žijí zde tisíce skřetů, velké množství obrů lidožroutů a také několik smeček
  modrých vlků. V tomto království se shromáždila většina skřetů, kteří
  stačili uniknout ostrým mečům a rychlým šípům vojáků ze Čtyř království. Zyl se
  připravuje na útok proti dálavám, sbírá síly a hledá případné spojence. Skřeti
  podstupují náročný vojenský výcvik, jezdci na modrých vlcích cvičí svá zvířata.
  Nečekanou pomocí pro armádu bylo objevení skladu zbraní v ruinách města
  Derteonu, kdysi sídelního města jednoho z arvedanských knížectví, které
  leží v podhůří severozápadní části Tisíce jeskyní. Dračí království je
  odříznuto od ostatních skřetích zemí, od Khara Démona mohou těžko očekávat
  podporu, a tak se vzniklý nedostatek potravin musí řešit lovem zvěře a loupením
  v nejbližších lidských osadách. Na zemědělství není pomyšlení, protože půda
  v takové oblasti jako jsou hory je velice málo výnosná a navíc se skřetům
  do práce zrovna dvakrát nechce. Výcvik skřetích vojsk je ale již téměř u konce a
  to znamená, že útok na dálavy na sebe nenechá dlouho čekat.</p>

<h3>Tiché vody</h3>
<p>Mezi Lesem padajících stínů a Hořkými horami krajina mírně
  klesá směrem na jih. Tím vzniká prohlubeň, velká rozlohou ale malá hloubkou,
  která je zatopena vodou a tvoří největší jezero na Taře a patrně největší na
  celém Asterionu. Tiché vody jsou charakteristické spoustou mělčin, ostrovů a
  ostrůvků. Nejvíce takových malých ostrovů je blízko úpatí Hořkých hor, kde je
  terén nejvíce členitý. Plavba na obyčejných lodích v této oblasti je
  obzvlášť náročná a nebezpečná, takže její návštěvníci jsou nuceni používat vory,
  pokud zrovna nepatří k těm nejzkušenějším. Břehy jezera jsou porostlé
  rákosem a občas i vrbami, sklánějícími se pokorně k blankytným vodám
  jezera.</p>
<p>Na jezeře panuje dost čilý ruch. Jezdí tu na dlouhých a na
  pohled vratkých loďkách divoši, kterých žije v okolí jezera a na něm
  několik tisíc, a loví ryby. Na ostrovech nebo při břehu mají postaveny chýše
  z rákosí a pěstují tu pár druhů zemědělských plodin na jednoduchých
  políčkách. Neznají kov a ryby loví dlouhými tyčemi ze dřeva, které zaostřují
  pomocí kamenů. Někdy se také vydávají na lov vodního ptactva, ale to je
  s těmito zbraněmi značně obtížné. Divoši navzájem proti sobě nebojují,
  výjimkou jsou případy, kdy si hájí svá loviště. Ta se obvykle v rámci kmene
  dědí v rodině a v případě vymření nebo odchodu rodiny připadají
  náčelníkovi, který s nimi může naložit podle své vůle. V těchto
  primitivních tvorech by někdo těžko hledal potomky lidských uprchlíků ze
  skřetího otroctví, ale přesto je tomu tak. O Tiché vody nemá zatím žádný zájem
  ani jedna ze stran, účastnících se dění na Taře. Skřeti zde nevidí nic cenného
  (kromě občasných výprav Zylových kumpánů za potravou) a lidé se do těchto končin
  ještě nedostali.</p>

<h2>Východ</h2>
<p>Východ je oblastí, která je velmi chudá na lidské osídlení.
  Žije zde jen několik málo domorodých kmenů. Je tu tropická savana, Země šelem,
  zabírající severovýchodní území. Ve Vnitřním moři leží Korálové ostrovy, rovněž
  s tropickým podnebím. Východním směrem na Zemi šelem navazuje pláň Arrvea,
  která je na jihu ohraničena Oblými horami. Ve středu oblasti nalezneme Dračí
  skály, jižně od nich Les dávno mrtvých a jihovýchodně Smutný hvozd.</p>

<h3>Země šelem</h3>
<p>Země šelem je rozlehlá oblast tropické savany vymezená na
  pobřeží ústími řek Mabon a Fionn a zasahující hluboko do vnitrozemí až po město
  Minkor, které leží na Ellionu 150 km před jeho soutokem s Agren, Rudou
  řekou. Východně od řeky Fionn ubývá tepla s rostoucí vzdáleností od rovníku
  a krajina přechází do subtropické.</p>
<p>Přibližně půl roku trvá poměrně dobře rozlišitelné období
  sucha, které vrcholí v měsíci chladnu nesnesitelnými vedry. Počátkem klidna
  pravidelně přichází období dešťů, jež přináší zmírnění veder a hojné srážky.
  Tráva a křoviny, spálené na troud, se rychle zazelenají a znovu vyrostou,
  přičemž tráva zde dosahuje asi metrové výšky. Kolem toků řek, protékajících Zemí
  šelem (Ellion, Agren, Fionn), rostou vysoké stromy, které jedině zde mají pro
  svůj růst dostatek vláhy po celý rok. Příchod období dešťů přináší úlevu nejen
  rostlinám, ale také zvířatům, kterých zde žije opravdu hodně. Mezi jinými jsou
  to sloni a nosorožci, hojná stáda gazel, pakoňů a zeber, jež jsou loveny lvy a
  gepardy. Žije tu také několik černošských domorodých kmenů, kočovníků, kteří se
  živí lovem zvěře a často se stěhují s tím, jak se střídají roční doby a
  tam, kde ještě před aldenem byla voda, je dnes vyprahlá a rozpraskaná zem.
  Jejich způsob života jim nedovoluje nějaký technický pokrok, a tak už po tisíce
  let loví krátkými luky nebo oštěpy s opáleným hrotem a sešívají si šlachami oděv
  ze zvířecích kůží. V jasných nocích pak hledí k obloze, kde je zakreslena ve
  hvězdách celá jejich historie a kde sídlí duše zemřelých. Mladí se učí od
  starých příběhy hrdinů a velkolepých lovů, tak jak je zapsal jejich bůh na noční
  oblohu.</p>
<p>Bohatá stáda slonů a velký počet nosorožců přitahují výbojné
  výpravy Mořského císařství. Zde se jim skýtá snadná a tučná kořist a zvířat je
  tu plno. Dokonce tolik, až se zdá, že jich neubývá, ať se jich pobije sebevíc.
  Jejich lodě tedy odjíždějí zpátky na Lendor plně naloženy slonovinou, lvími a
  gepardími kůžemi. Není zde nikdo, kdo by se Mořskému císařství postavil na odpor
  nebo si činil na toto území nárok a domorodci nemají prostředky ani na to, aby
  se mohli o nějaký odpor pokusit. Nezbývá jim než se císařovým vojákům vyhýbat a
  nechávat jejich drancování bez odplaty.</p>

<h3>Korálové ostrovy</h3>
<p>Korálové ostrovy jsou jedinou součástí Východu, která má
  tropické podnebí. Můžeme je nalézt ve Vnitřním moři asi 300 km přímo na sever od
  ústí Zlaté řeky. Korálové ostrovy se skládají ze dvou velkých a dvou menších
  ostrovů, které jsou zde už od doby vzniku Vnitřního moře, a mnoha malých atolů,
  jež jsou výsledkem činnosti korálů a vznikaly postupným navršováním jejich
  schránek. Zdejší korály jsou charakteristické svým překotným růstem, který
  umožnil vznik tak rozsáhlých ostrovů v tak krátkém čase. Okolní moře také
  v sobě skrývá četné velice nebezpečné korálové útesy, často čnící jen
  nepatrně nad hladinu, takže je může lodní hlídka snadno přehlédnout. Mnoho útesů
  také není vidět vůbec. Pro bezpečnost lodi i posádky je lepší se této oblasti
  raději vyhnout.</p>
<p>Podnebí je sice poměrně příjemné, i když dosti teplé, ale
  přesto na těchto ostrovech nikdo nežije. Příčinou jsou asi částečně ony korálové
  útesy, protože značně ztěžují přístup k ostrovům. Dá se ovšem předpokládat,
  že časem se zde přece jen někdo usadí. Na ostrovech roste několik druhů vzácných
  koření, mezi jinými vanilka a skořice, takže je pravděpodobné, že až se sem skrz
  korálové útesy probije nějaká výprava z Lendoru a toto bohatství objeví, už
  se ho dobrovolně nevzdá.</p>
<p class=tajné>Tyto korály vyrostly u ostrovů za přičinění Rogiho, šedého
  skřítka, který na ostrovech kdysi žil. Rogi patřil k největším znalcům
  Stínového světa na Taře a měl encyklopedické vědomosti téměř o všech
  myšlenkových bytostech, jež se na Asterionu během jeho mnohaleté historie
  objevily. Před padesáti lety však ostrovy opustil a zatím se zpět nevrátil.
  Protože si s sebou nevzal všechny věci, počítá se s tím, že má
  v úmyslu se někdy vrátit. Ale ani teď není cesta na Korálové ostrovy volná,
  protože se sem občas zastavuje na svých cestách bílý drak, Rogiho starý přítel,
  a zjišťuje, jestli je všechno v pořádku.</p>

<h3>Arrvea</h3>
<p>Pláň Arrvea se rozkládá na samém východě Tary. Dál na východ
  už je jen moře. Na severozápadě, v asi stokilometrovém pásu mezi Smutným
  hvozdem a pobřežím, přechází poblíž ústí řeky Fionn Arrvea v savanu, Zemi
  šelem.</p>
<p>Arrvea je rozlehlou rovinou, jíž protékají řeky Aras
  (pramenící v Dračích skalách), Miras a zejména Zlatá řeka (s pramenem
  v Oblých horách). Není zde již tak teplo jako v Zemi šelem, což ale
  vůbec není nepříjemné. Tato rovina je porostlá subtropickými stálezelenými
  dřevinami a keři. Severozápadní vítr přináší od moře dosti často vlhký vzduch a
  deštivé počasí. Toto převažující oceánské proudění vzduchu má za následek malé
  rozdíly teplot mezi létem a zimou a také mezi dnem a nocí.</p>
<p>Planina je poměrně řídce osídlená, většinou podél řek můžeme
  nalézt porůznu roztroušené vesničky s primitivním obyvatelstvem. Jednotlivé
  vsi sice mají své stařešiny, ale jinak jsou navzájem izolovány a neexistuje
  nikdo, o kom by se dalo říci, že spravuje větší území, přesahující rámec osady.
  Přesto je patrné, že tomu tak nebylo vždy. Jedním základem pro tuto domněnku je
  to, že ve všech vesnicích lidé sami sebe označují jako součást „Arrvea“,
  jakéhosi fiktivního národa (ve skutečnosti je to zkomolenina slova „Arvedan“).
  Další nápadnou věcí jsou jejich společné zvyky. Lidé na celé Arrvei totiž stále
  nosí ovázány okolo hlavy jednobarevné šátky. Pro každý den v aldenu má
  jejich šátek určenu jinou barvu a pak se tento cyklus opakuje. Výměna látek a
  hotových šátků je základem jediných pravidelnějších styků, které se mezi jinak
  zchátralými vesnicemi odehrávají.</p>

<h3>Oblé hory</h3>
<p>Oblé hory se zvedají na jihu pláně Arrvea. Jižní svahy hor
  spadají přímo k mořskému pobřeží Blankytných hlubin. V Oblých horách
  pramení dvě řeky – Zlatá řeka na východě a její přítok Miras na západě.</p>
<p>Nejvyšší vrcholky dosahují do výše zhruba jen patnácti set
  metrů, a jejich tvar vypovídá leccos o stáří tohoto pohoří. Jsou zakulacené a
  jejich v minulosti ostré špičky byly již časem dávno obroušeny a zaobleny.
  Holá skála se tu téměř neobjevuje. Oblé hory mají i přes svůj název vlastně ráz
  vysočiny. Až po nejvyšší polohy rostou na jejich svazích stromy (příbuzné
  zelanům ze Zelanských vrchů), i když s rostoucí výškou je možno pozorovat
  menší hustotu stromů, řídnutí jejich větví, a rovněž menší vzrůst. Oblé hory
  jsou královstvím pum. Mají tu bohaté zdroje potravy, mezi jinými jsou to stáda
  vysoké zvěře několika druhů.</p>
<p>Žádné lidské osídlení zde v současné době nenajdeme. Na
  severních svazích hor, zhruba ve stejné vzdálenosti od pramenů Zlaté řeky a
  Mirasu, se ale nacházejí pozůstatky kdysi nádherného knížecího města, které
  neslo jméno Gianfar. Jeho poloha (stranou od hlavních obchodních stezek a
  oblíbených skřetích míst) zajistila, že ruiny nebyly po svém opuštění nikdy
  vypleněny, takže jsou ještě pořád dobře zachovalé. Kdyby se přišlo na to,
  v kolika budovách jsou různé zlaté umělecké předměty a zlatem zdobená
  omítka, město by asi dlouho nevydrželo v tom stavu, v jakém je dnes.
  Toto zlato pochází přímo z Oblých hor. Je tu několik bohatých zlatých žil,
  objevených v minulosti a nyní opět ztracených. Poblíž nich se dají najít
  zchátralé pozůstatky dolů, do kterých vám však pud sebezáchovy nedovolí vejít,
  pokud nejste dobrodruh proslulý hrdinskými činy. A jistě je tu ještě mnoho
  jiných ložisek, zatím neobjevených. V obou řekách, které v této
  vysočině pramení (Zlatá řeka a Miras), lze občas nalézt valounky zlata.</p>

<h3>Dračí skály</h3>
<p>Dračí skály jsou pohořím, které se zvedá na jihovýchodě Země
  šelem, z opačné strany jej obklopují hvozdy. V tomto pohoří pramení
  dvě větší řeky, na jihu Aras a na severu Fionn. Obě řeky ústí do Vnitřního
  moře.</p>
<p>Dračí skály mají, jak už název napovídá, špičaté a holé
  vrcholky, z nichž některé dosahují výše až okolo tří a půl tisíc metrů. I
  v těchto zeměpisných šířkách je u jejich vrcholů dosti chladno a jsou
  porostlé pouze kosodřevinou. Až do středních výšek jsou ale jejich svahy
  zalesněné. Mezi skalami se často prohání skučící severní vítr, který využívají
  při svém letu sokoli. Křik sokolů, plachtících vysoko nad horami, aby se vzápětí
  vrhli dolů za kořistí, padajíce se staženými křídly jako kámen, je tu obvyklým
  zjevem.</p>
<p class=tajné>Hory jsou už po mnoho let tajným útočištěm zvláštního národa.
  V středních výškách Dračích skal si zbudovali svá sídla elfové, kteří kdysi
  dávno přišli z Modrého měsíce. Tito elfové žijí osamoceně, styku
  s ostatním světem se vyhýbají a usilují o nalezení způsobu, jak se dostat
  zpátky do své domoviny na Modrý měsíc. Když se přece jen rozhodnou
  z nějakého důvodu před lidmi objevit, bývá to jen nakrátko. Za těch
  několik letmých setkání si lidé stačili povšimnout jejich odlišnosti a nazvali
  je vznešenými elfy.</p>
<p class=tajné>Vznešení elfové mají plavé vlasy a postavou jsou o poznání
  vyšší než jejich příbuzní z Tary a Lendoru. Na rozdíl od světlých elfů jsou
  o něco méně hraví a k životu přistupují s větší vážností. V boji
  se jim mezi elfy nikdo nevyrovná a předčí svou udatností a zručností
  v ovládání meče dokonce i lidské válečníky. Na Modrém měsíci jsou asi
  podmínky drsnější než na Asterionu. Pokud by se nějakému národu Tary podařilo
  přesvědčit vznešené elfy, aby bojovali na jeho straně (což ale není příliš
  pravděpodobné), není na světě nepřítele, se kterým by se nemohli utkat.</p>

<h3>Les dávno mrtvých</h3>
<p>Les dávno mrtvých leží ve východní polovině Obrovského
  hvozdu. Protéká jím mohutná Agren, Rudá řeka, která zde, téměř v samém
  středu lesa nabírá pravostranný přítok, řeku Gwyden, a asi 150 kilometrů po tom,
  co opustí les, sama vtéká do Ellionu.</p>
<p>V lese se mísí duby a buky. Jsou to však takové druhy,
  které jsou zelené po celý rok, takže hvozd svou krásu nikdy neztrácí. Nežije zde
  ale nikdo, kdo by tu krásu mohl obdivovat. Jedinými obyvateli hvozdu jsou
  zástupy nemrtvých, jenž spolehlivě odradily všechny ostatní od úmyslu se tu
  usadit. Jsou také velkým postrachem skřetů.</p>
<p>Kostlivci a zombie, kteří se soustřeďují zejména kolem ruin
  starého města Marellionu, jsou tu již dlouho, od dob slavné Bitvy o Marellion
  z roku 2160 před začátkem královského letopočtu. Město Marellion, ležící na
  pravém břehu Gwydenu několik kilometrů před jeho soutokem s Agren, bývalo
  překrásným sídelním městem Gwydenského (Lesního) knížectví. V roce bitvy
  podlehlo zároveň s celým knížectvím obrovskému skřetímu vojsku pod velením
  Orista Zeleného a bylo vypleněno. Jak vyprávějí legendy, asi den nato, uprostřed
  skřetího drancování, lidská armáda znovu povstala a začala bránit Marellion a
  vyhánět z něj skřety. Už ale nebyla živá.</p>

<h3>Smutný hvozd</h3>
<p>Smutný hvozd je východní výspou Obrovského hvozdu. Protékají
  jím tři řeky, přičemž dvě z nich pramení pod Starým samotářem, velkým
  kopcem, který se počítá k tomuto hvozdu. Siope teče na jih a brzy
  překračuje hranice Jižního hvozdu. Řeka Rowen odtéká ze Starého samotáře
  severním směrem a zhruba na severní hranici hvozdu se do ní vlévá třetí řeka,
  Aras, pocházející z Dračích skal.</p>
<p>Nejvíce zastoupeným stromem je stálezelený druh buku. Vlastně
  se dá říci, že tu ani žádné jiné stromy nerostou, až na několik ostrůvků dubů
  v západní části lesa. Přes celoročně olistěné větve stromů má tento hvozd
  pochmurný vzhled. Není těžké se na cestě přes něj zamotat do pavučiny,
  z nichž některé se dají stěží přetnout i dobrým mečem. Vybrala si jej totiž
  za své sídlo Xintra, temný mág, která kolem sebe soustředila množství pavouků.
  Ti slouží jejím záměrům a umožňují jí kontrolovat celý hvozd. Xintra samozřejmě
  neřídí pavouky sama, nýbrž prostřednictvím takzvaných „pavoučic“, unesených
  lidských dívek, které Xintra podrobila své vůli. Její hrad stojí na východním
  úpatí Starého samotáře, který ráda používá jako rozhlednu.</p>

<h2>Jih</h2>
<p>Jih je oblastí, která je téměř celá po dlouhá léta obsazena
  skřety. Hořké hory jej oddělují na severu od ostatních území a pod úpatím jejich
  západní části roste hvozd zvaný Obklíčené stromy. Pod jejich východní části se
  nalézá rovina Země nářků. Mrazivé štíty a také Bílé hory jsou pohořími, které
  celou oblast uzavírají z jižní strany. Východně od Země nářků leží malý
  Poslední les, na který navazuje pláň Rudá pole. Nejsevernější výspou Jihu je
  Planina kamenů.</p>

<h3>Hořké hory</h3>
<p>Hořké hory tvoří výběžek, táhnoucí se z pohoří Tisíc
  jeskyní směrem na východ. Jsou asi šest set km dlouhé, přičemž na svém konci se
  mírně rozšiřují. Zhruba v polovině délky hor se otevírá hluboký průsmyk,
  který si ve skalách vytvořila řeka Nún, aby mohla pokračovat ve své cestě směrem
  k moři.</p>
<p>Tyto hory mají dvě naprosto rozdílné tváře. Severní polovina
  hor je bohatá zelení, mnoho potůčků a potoků, spěchajících nasytit řeku Nún,
  prochází hlubokými roklemi s prudkými srázy. Vodopády, které tak vznikají,
  jsou věčně zahalené v mlžném oparu a jejich hukot není temný, nýbrž zní
  jako hudba dobře sehraného orchestru. Některé studánky, zejména pak ty ve
  východní části hor, jsou zásobovány vydatnými minerálními prameny. Dají se
  vyhledat a rozpoznat podle toho, že okolo nich vždy roste zvláštní druh
  kapradiny, který se nevyskytuje nikde jinde na Asterionu. Voda z těchto
  studánek je na ochutnání hořká a prý také léčivá.</p>
<p>Panenská příroda severních svahů ostře kontrastuje
  s drsnou tváří té části hor, která hledí k jihu. Skřeti, kteří zde
  mají mnoho základen, dokázali hory rychle zohyzdit. Vlastně by se mělo říct
  přizpůsobit svému vnímání krásy. Například zeleň trávy a svěžest stromů se jim
  tak hnusí, že raději všechno vypálili a na černé spálené zemi vybudovali doly a
  hutě. Na toto území vlastně přišli proto, že zde asi před sto lety nalezli rudu
  kovu (nemagického), kterou začali používat jako příměs při tavení železa. Již
  předtím bylo známo, že přidání tohoto kovu do železa při tavení má za následek
  zlepšení kvality zbraní, ale skřeti dlouho nemohli najít žádné ložisko. Teď ho
  konečně objevili a náklady kovu, který se taví z rudy hned v hutích
  Hořkých hor, pravidelně proudí do Bílých hor, kde se těží železná ruda. Je jen
  otázkou času, kdy se zásoby rudy na jižních svazích hor vyčerpají a skřeti
  začnou devastovat i svahy severní.</p>

<h3>Obklíčené stromy</h3>
<p>Obklíčené stromy je les, ze tří stran sevřený hřebeny hor.
  Východní hranici lesa zhruba vyznačuje tok řeky Nún (v jednom místě totiž
  les řeku překračuje a místy zase nesahá až k ní). Rostou zde mnoho
  rozdílných druhů stromů, některé jsou jehličnaté a jiné listnaté. Duby a buky
  můžeme většinou nalézt dále od horských úbočí, poblíž řeky Nún, zatímco směrem
  k horám se zvyšuje podíl jedlí a ještě dále pak smrků.</p>
<p>Obklíčené stromy jsou jedním ze zbytků lesa, který původně
  pokrýval celý kraj mezi Bílými a Hořkými horami. Všechno ostatní bylo vykáceno,
  vypáleno nebo jinak zničeno. A už i v tomto lese se začíná dravě těžit a ty
  časy, kdy řeka Nún představovala západní hranici postupu těžby dřeva ve zdejší
  oblasti, jsou nenávratně pryč. Dřevo je totiž společně s uhlím potřeba na
  tavení železa v pecích a v zimě (která bývá v Bílých horách
  krutá) se s ním navíc i topí, takže se ho spotřebuje dost a dost.</p>
<p>Vytěžené dřevo se po stezce, která vede podél úpatí Mrazivých
  štítů a Bílých hor, hromadně sváží k hutím v Bílých horách. Zajímavý
  je způsob, jakým se tento náklad dostává přes řeku Nún. Obři, kteří jsou
  v hojném počtu nasazováni při těžbě, jsou natolik silní a velcí, že se
  velitel těžebních prací ani neobtěžoval nařídit výstavbu mostu, aby se nemusel
  zbytečně zdržovat. Namísto toho stojí na každém břehu řeky jeden obr a mezi nimi
  několik dalších, takže tvoří jakýsi řetěz. Navzájem si podávají celé kmeny
  stromů, a tak je překládají z jednoho břehu na druhý.</p>

<h3>Země nářků</h3>
<p>Země nářků je rozlehlá rovina, ležící ve středu Jihu. Její
  východní hranicí je tok řeky Agren (v této části ještě nemá svou rudou
  barvu), na západě Zemi nářků uzavírá řeka Nún. Další větší řekou, která tudy
  protéká, je řeka Barg, pramenící v Bílých horách pod Derhelmovým
  vrchem.</p>
<p>Tato rozlehlá rovina byla kdysi porostlá lesem podobným tomu,
  jaký dnes najdeme v Obklíčených stromech. Tento hvozd byl však vykácen.
  Zčásti pro to, aby byl spotřebován jako palivo, ale hlavně proto, aby zde skřeti
  mohli založit rozsáhlou obilnářskou oblast. Po vykácení lesa se ukázalo, že je
  tu velice úrodná půda a tato planina slouží jako hlavní zdroj potravin pro
  skřety žijící v neprobádaných zemích jižně od Bílých hor.</p>
<p>Čtenáři se jistě zdá velice nepravděpodobné, že by se skřeti
  snad snížili k tomu, aby sami pracovali. Opravdu tomu tak není. Na těchto
  obrovských obdélníkových polích (všechna jsou přibližně stejné rozlohy i tvaru)
  od svítání do setmění dřou lidé, kteří pocházejí z válečných zajatců a
  z podmaněných domorodých kmenů. Na jejich práci dohlížejí vojenští dozorci
  (většinou jsou sem posláni ti, jež mají za sebou vojenskou kariéru
  s neslavným koncem), kteří v případě, že se jim zdají výnosy
  z půdy slabé, mají pravomoc jakýmikoliv prostředky povzbuzovat pracovníky
  k vyšším výkonům. Netřeba snad dodávat, že jejich motivační postupy se
  výrazně liší od těch, jaké doporučují současné učebnice managamentu. Jakkoli
  jsou jejich metody drsné, není je třeba příliš často používat. Lidé zde pro
  skřety pracují už tak dlouho, až úplně zapomněli, že by mohlo existovat něco
  jiného než celodenní dřina. Na konci roku se odevzdává celá sklizeň skřetům a ti
  pak zanedbatelnou část z ní přerozdělují otrokům, aby je udrželi
  naživu.</p>

<h3>Mrazivé štíty</h3>
<p>Mrazivé štíty jsou nejvyšším pohořím na Taře. Některé
  z vrcholů dosahují až sedmitisícových výšek. Mrazivé štíty tvoří
  neprostupné jádro rozsáhlého horského masívu, jehož jednotlivá ramena vybíhají
  na všechny strany v podobě Bílých a Nedostupných hor, Tisíce jeskyní a
  neznámých pohoří dále na jih.</p>
<p>Asi od pěti tisíc metrů výše se nachází pásmo věčného sněhu a
  ledu s mnoha ledovci, plazícími se do horských údolí. Pod nejvyšší horou
  pohoří, zvanou Nebeský štít (arvedansky Meagrind), pramení v ledovcovém
  jezeru řeka Nún, která si klestí cestu mezi horami a odtéká směrem na sever, do
  Obklíčených stromů. Nebeský štít je zároveň nejvyšší horou na Taře.</p>
<p>Na severovýchodním úpatí Mrazivých štítů se sice těží černé
  uhlí (přepravované do hutí Bílých hor), ale ve vyšších polohách skřeti nejsou,
  na to je tam příliš chladno. Zato je zde na sněhových pláních domov horských
  elfů, zvláštní odnože elfího národa. Pocházejí z té části temných elfů,
  která našla po Bitvě pěti mečů své útočiště v horách. Tito samotářští
  tvorové mají velmi malý kontakt se svými příbuznými. Žijí osamoceně, výjimečně
  v malých skupinkách. Jsou dobrými lovci a zvykli si na drsné podmínky tak,
  že jejich odolnost by jim mohli závidět i horalé, lidé, kteří se tak jako oni
  narodili a celý svůj život strávili v horách.</p>

<h3>Bílé hory</h3>
<p>Bílé hory jsou jakýmsi mostem mezi Mrazivými štíty ležícími
  na západ od nich a Štítovými horami, které na ně navazují severovýchodním
  směrem. Na jih od Bílých hor leží dosud neprozkoumaná země skřetů. Pramení tu
  dvě velké řeky, pod Derhelmovým vrchem řeka Barg, která se po 400 kilometrech
  vlévá do řeky Nún, a také řeka Agren, která má před sebou ještě dlouhou cestu,
  než se přidá k mohutnému Ellionu.</p>
<p>Bílé hory je název, který toto pohoří získalo kvůli svým
  zasněženým vrcholkům a také kvůli několika místům okolo pramene Agren, kde se
  dají najít celé drúzy krystalů třpytivého horského ledu, který v teple
  neroztaje – křišťálu. Krása hor je ale už dlouho pryč. Kromě křišťálu se zde
  totiž našly také bohaté žíly železné rudy, které nyní využívají skřeti. Železná
  ruda se zde nejen těží, ale i zpracovává v četných pecích, z jejichž
  komínů se nikdy nepřestává kouřit. A jsou tu také mnohé kovárny, kde
  z vytaveného železa vyrábějí nejlepší skřetí kováři zbraně a zbroje.
  Nejvíce pecí a kováren se nachází poblíž pramene řeky Barg. Uhlí pro tavbu
  železa se dováží z Mrazivých štítů po stezce, vedoucí kolem úpatí hor,
  kterou čas od času ohrožují nestvůry žijící ve slujích a doupatech v úbočí
  horstva. K této stezce se na hranici Bílých hor přidává cesta
  z Obklíčených stromů, po níž putuje dřevo. Podél Bargu se z Hořkých
  hor dopravuje předzpracovaný kov, který se do železa přidává pro zvýšení jeho
  kvality. Zdejší skřetí oddíly nemají tak velkou samostatnost jako například
  oddíly z Tisíce jeskyní. Jsou podřízeny přímo Kharu Démonovi.</p>
<p>Na jižní straně Bílých hor leží hranice umrlčího království
  Vieena Nešťastného. Nemrtví proměnili tuto oblast v hrůzostrašnou krajinu smrti,
  ne nepodobnou Pláním děsu v Lendoru. Na svých výpravách do okolních krajů
  občas projdou průsmykem na sever Bílých hor a způsobí paniku mezi skřety a
  otroky. Khar Démon pak musí vynakládat velkou část svých sil, aby je porazil a
  poslal na cestu do skutečných říší mrtvých, kde už měli dávno být. Tyto
  incidenty nepříjemně komplikují jeho plány o výbojích na sever Tary.</p>

<h3>Poslední les</h3>
<p>Poslední les je poměrně malý, dosud nevykácený zbytek původně
  rozlehlého hvozdu. Odděluje od sebe Zemi nářků, ležící západně od něj, a Rudá
  pole, obklopující jej na východě a na severu. Západní hranice lesa přesně
  kopíruje tok řeky Agren. V tomto lese rostou převážně buky, které mají
  krásně hladkou šedou kůru a na podzim, když jejich listy žloutnou, vytváří
  prosvítající slunce ve hvozdu zlatavý nádech.</p>
<p>Poblíž jeho jižního okraje se skrývají dobře zachované
  pozůstatky města Thurg. V lese nikdy nebyly žádné skřetí oddíly, které by
  jej mohly vyplenit. Naopak zde sídlí jeden z mocných, modrý drakočlověk
  Zantur. Ten přikázal, aby do lesa nikdo nevstupoval a ani jej nekácel, pod
  záminkou, že sem po smrti odcházejí odpočívat duše slavných i méně slavných
  skřetích válečníků. Zantur Modrý je mezi skřety takovou autoritou, že se jeho
  příkaz zatím nikdo neodvážil porušit. Mohlo by to ovšem být také z úcty
  k padlým, ale tomu se nedá příliš věřit, protože tak silná u skřetů obvykle
  není. Zantur tím získal čas pro to, aby mohl v klidu prozkoumat Thurg,
  dávné sídelní město jednoho z arvedanských knížectví, v jehož zdech se
  jistě skrývá dost a dost zajímavých věcí.</p>

<h3>Rudá pole</h3>
<p>Rudá pole jsou pustou rovinou, která na severu přechází do
  Planiny kamenů. Poslední les je do Rudých polí vklíněn na jejich západní straně,
  středem planiny protéká z východu na západ řeka Inne, pocházející ze
  Štítových hor. Na severní hranici Rudých polí se vlévá do mohutné Agren.</p>
<p>Půda je zde oranžovočervená a místy kamenitá, slabě pokrytá
  nízkou neduživou travou. Při průtoku touto planinou získává řeka Agren svou
  rudou barvu, která je ještě sytější poté, co se do ní vlévá Inne, řeka snad
  ještě červenější než Agren. Tato oblast, nyní mrtvá a opuštěná, má živou alespoň
  historii. Dříve totiž sloužila jako skřetí obilnice a zemědělská kolonie,
  podobně jako je tomu dnes u Země nářků. Půda byla sice zpočátku slibná a dávala
  bohaté výnosy, ale během několika desítek let se vyčerpala a jakkoli tvrdé
  vyhrožování otrokům nebylo schopno přinést další sklizeň. Skřeti tedy byli
  nuceni tuto zemi opustit a přesunout se jinam. Zůstaly tu po nich jen poničené
  domy (nechtěli, aby se případně dostaly někomu do rukou), vyčerpaná půda a
  zdevastovaná krajina.</p>

<h3>Planina kamenů</h3>
<p>Planina kamenů je rovinou, dnes právě tak pustou jako Rudá
  pole. Ze severu a východu ji obklopují lesy. Protéká tudy pouze jeden velký
  vodní tok, kterým je rudá řeka Agren. Do Agren se tu kdysi vlévala řeka
  (pramenící ve Štítových horách), z níž dnes zbylo jen vyschlé říční
  koryto.</p>
<p>Jednotvárný vzhled suché stepi poměrně často narušují hromady
  kamení, jakoby náhodně roztroušené po pláni. Před dávnými lety zde žili
  Arvedané. Byli to fanatici vědy, kteří se rozhodli dobrovolně opustit své blízké
  a odejít sem, aby mohli v klidu bádat a experimentovat, protože
  nesouhlasili se způsobem, jakým se tehdy v arvedanských říších žilo.
  Požitkářství a lehkovážný životní styl je přímo odpuzoval a dospěli
  k názoru, že v takovém prostředí se věda nemůže dost dobře rozvíjet.
  Když přišla krize a napadení skřety se začala nebezpečně množit, museli své
  kamenné věže a observatoře opustit, aby mohli přijít s výsledky svého
  bádání na pomoc arvedanským národům. Opuštěné stavby postupně zchátraly a během
  času byla většina z nich prudkými vichry a změnami počasí rozmetána po
  planině. Ty, které byly chráněny nejsilnějšími zaklínadly, se ale zachovaly
  téměř neporušené. Snad jen vítr prohánějící se po Planině kamenů ví, jaké vědění
  se uvnitř nich skrývá.</p>

<h2>Končina</h2>
<p>Tento kraj stojí jakoby stranou od dění odehrávajícího se na
  Taře. Území, která do něj spadají, mají většinou svérázné pány a nejsou jimi ani
  skřeti ani lidé. Legendy, které se mezi lidmi a elfy vyprávějí, mají takový
  obsah, že se nedá s jistotou říci, která část Končiny je vlastně
  nejpodivnější. V této oblasti leží Jižní hvozd, na jih od něj se zvedají
  Štítové hory, které jedním mohutným výběžkem od sebe oddělují Ohnivé pobřeží a
  Trpaslíkův hvozd. Osamocený Ostrov albatrosů se nachází na půli cesty
  k rozlehlému poloostrovu Ztracená země, na němž leží kromě rozsáhlých
  rovinatých oblastí také Medové hory a Žluté hory.</p>

<h3>Jižní hvozd</h3>
<p>Jižní hvozd je nejjižnější částí Obrovského hvozdu. Je to
  neutěšená a velmi temná krajina. Duby a buky, které v tomto hvozdu většinou
  rostou, jsou podivně pokroucené, omšelé a vůbec vypadají děsivě. Svými větvemi
  vytvářejí hradbu proti slunečnímu světlu, takže rozdíl mezi dnem a nocí
  v Jižním hvozdu je patrný pouze těm, kteří rozliší černou od tmavě šedé
  barvy.</p>
<p>Toto děsivé vzezření hvozdu je dílem temných druidů,
  chladnokrevných lidí pokroucených tvárností, seskupených okolo Drika, oranžového
  drakočlověka. To oni způsobili, že hvozd je postrachem dokonce i normální lesní
  zvěři, že zde nerostou žádné plody, které by člověk mohl jíst bez nebezpečí, že
  se otráví. Uprostřed lesa pak mají kamennou svatyni, v níž vzdávají hold
  svému vládci a bohu Kharu Démonovi. K vykonávání jejich zlých činů jim
  slouží zlobři. V tomto prostředí, kde nesvítí slunce, se jim daří výborně a
  pod velením Drika je většina provedených výpadů proti druidům v sousedních
  hvozdech také úspěšná. Drik je v přímém spojení s Kharem Démonem a je
  jeho oddaným služebníkem. Připravuje se spolu s ním na odvetný úder proti
  lidem a také na potrestání odpadlíků a zrádců ve vlastních řadách.</p>

<h3>Štítové hory</h3>
<p>Štítové hory jsou poměrně mohutný horský masív, sahající až
  k východnímu pobřeží Tary. Leží mezi Jižním a Trpaslíkovým hvozdem. Vrcholy
  Štítových hor dosahují do výše tří tisíc metrů a mají zaoblený tvar. Mohli
  bychom se tedy divit, proč se tyto hory jmenují Štítové, když zde po holé
  obnažené skále není ani památka. Štítové hory nedostaly své jméno podle svého
  vzezření, nýbrž podle jedné historické události.</p>
<p>Arvedané tehdy ustupovali před armádami skřetů a stáhli se
  právě do Štítových hor (které samozřejmě ještě nesly jiné jméno). Skřeti byli
  v několikanásobné přesile a s oddíly Arvedanů to vypadalo zle. Tehdy
  jejich velitel nechal jeden užší průsmyk zahradit pavézami a štíty a rozkázal
  vyrobit pro každého luk a zásobu šípů. Když skřetí armáda dorazila, vrhla se
  střemhlav na hradbu štítů. Lučištníci je kosili po desítkách a skřeti nakonec
  museli své snažení vzdát. Odtáhli se zbytkem svých jednotek a marně v duchu
  připravovali krutou odvetu.</p>
<p>Dnes jsou Štítové hory zčásti v područí skřetů a zčásti
  zde vládnou divoké horské kmeny barbarských válečníků – horalé. Horal bývá
  urostlý, téměř dva metry vysoký člověk s dlouhými vlasy a tváří porostlou
  vousy. Na horských loukách má stáda ovcí nebo skotu, které mu slouží jako zdroj
  obživy. Nejváženějšími lidmi mezi horaly jsou kováři, znalí tajemství přeměny
  železné rudy ve zbraně a nástroje. Skřetům patří zejména jižní a západní část,
  kde těží četné nerostné suroviny, které u úpatí hor zpracovávají ve svých
  městech a osadách. Horské kmeny jsou vyhlášené svou bojovností. Bohové horalů
  mají podobu mocných a silných bojovníků, kteří vydrží tři dny pít, bojovat nebo
  prohánět mladé dívky. Horalé milují boj a bojují za každých okolností, a když
  dlouho není v dohledu žádný nepřítel, kterého by mohli napadnout, najdou si
  nějakou záminku pro to, aby se rozpoutal boj mezi nimi samotnými. Proto si musí
  skřeti své doly pečlivě zajistit silnou posádkou, neboť nikdy neví, jestli se je
  některý z horských kmenů právě nechystá napadnout.</p>

<h3>Ohnivé pobřeží</h3>
<p>Jméno Ohnivé pobřeží dostal kus země ležící na Východním
  pobřeží Tary, východně od Štítových hor. Jedná se o pás stepí s poměrně
  řídkým porostem travin, přičemž tráva zde má spíše nažloutlou barvu. Tento kraj
  je dosti suchý, a to navzdory blízkosti moře. Příčinou je písčitá půda, která
  neumožňuje rostlinám, aby se zde více rozbujely.</p>
<p>Proto také v tomto bohem zapomenutém kraji žije jen
  několik divošských kmenů, lovících zvěř a také příliš zvědavé dobrodruhy. Tito
  divoši mají bronzovou kůži a drobnější postavy, rádi se zdobí pestrými kamínky,
  které si vplétají do vlasů nebo do primitivně tkaných šatů. Umí tavit bronz a
  kout jej do podoby krátkých mečů, ale v zemědělství se příliš nevyznají.
  Pěstují jen malé množství pícnin a zeleniny, většinou si vystačí s divoce
  žijícími druhy těchto rostlin. Zajímavý je jejich hlavní svátek, který dal této
  planině také jméno. Na vrcholu léta, když pětice hvězd souhvězdí Sokola stojí na
  noční obloze nejvýše, zapalují domorodci velké hranice. Tyto hranice mají ukázat
  bohům, kteří sestupují z nebe, místo, kam mají přijít a kde na ně čekají jejich
  uctívači. V tento den je celý kmen pohromadě, tančí se, konzumují omamné
  nápoje a silně kořeněná jídla. Do lidí pak vstupuje euforická nálada a jejich
  zpěv se nese na kilometry daleko.</p>

<h3>Trpaslíkův hvozd</h3>
<p>Mezi Štítovými horami a východním pobřežím roste jeden
  z nejkrásnějších hvozdů Asterionu. Statné buky vypínají své větve do výše
  několika desítek metrů. U severního okraje rostou štíhlé břízy s bělostnou
  kůrou a olše se svými okrouhlými listy. Nejvíce je zde ovšem smrků a jedlí se
  ztepilými kmeny, které se šplhají vysoko do svahů Štítových hor. I podrost
  Trpaslíkova hvozdu překypuje životem a rozmanitostí, jak v rostlinné, tak
  v živočišné říši. Při spatření této nádhery a řádu se v mysli
  neodbytně objevuje otázka, jak je to možné. Vysvětlení je podivnější, než by se
  dalo čekat.</p>
<p>V době, kdy trpaslíci v Bílých horách byli napadeni
  skřety, žil mezi nimi trpaslík Dwain. Obouruční sekyrou, obvyklou zbraní
  trpaslíků, se uměl ohánět jako nikdo před ním. Nechtělo se mu ale rozsévat smrt
  mezi řadami nepřátel, chtěl spíše tvořit než ničit. Odešel tedy z Bílých
  hor na východ do hustého hvozdu, který byl v té době velmi zanedbaný. Vše
  rostlo divoce a bezohledně bojovalo o místo k životu. V tomto místě
  objevil Dwain možnost uplatnit se. Pomocí své sekery odstraňoval uschlé a
  odumřelé části stromů, vysekával místa pro mladé stromky a čistil a omlazoval
  celý les. Jelikož byl vytrvalý a dožil se vysokého věku, podařilo se mu
  dosáhnout cíle, který si předsevzal. Hvozd, který se díky jeho působení nazývá
  Trpaslíkův, přestal být divoký, hustý a nepřátelský.</p>
<p>Někteří jeho přátelé se pak přestěhovali do lesa a založili
  malou vesničku. Spravovali les spolu s Dwainem a hvozd se jim za to
  odvděčoval svými plody a hojností zvěře. Největší službu jim však prokázal, když
  byla tato oblast napadena skřety. Les se během několika hodin proměnil
  v temné místo, které přivítalo skřety otevřenou a zároveň smrtící náručí.
  Dovnitř vstoupily tisíce skřetů, ven nevyšel ani jediný. Trpaslíkův hvozd je
  proto postrachem skřetů a ti se jej již nikdy nepokusili získat a vypudit
  z něj trpaslíky.</p>

<h3>Ostrov albatrosů</h3>
<p>V jihozápadní části Blankytných hlubin leží velký
  ostrov, jakoby vklíněný mezi široce rozevřená ramena pevniny. Ostrov albatrosů
  vystupuje z mořských vod prudkými skalnatými srázy a ve vnitrozemí se tak
  vytvořila jakási náhorní plošina, porostlá převážně travou, kde se jen občas
  objeví skalnatý výčnělek. Na východním pobřeží, prostém jakéhokoliv lidského
  osídlení, mají svá hnízdiště (pravděpodobně jediná na Taře) albatrosi. Přilétají
  sem pravidelně začátkem léta. Zbytek roku tráví daleko odsud na volném moři, kde
  celé měsíce plachtí nad hladinou. Někdy i několik dnů nemusí mávnout křídly, jen
  se občas dotknou mořské hladiny, kde uloví nějakou rybu a vzestupné vzduchové
  proudy je vynesou zase do výšek.</p>
<p>Dominantou ostrova je velký hrad v jeho západní části.
  Stojí na útesu asi sto metrů nad vodní hladinou. Pod hradem leží malé osamělé
  městečko s přístavem. Hrad obývá jeden z mocných tohoto světa, žlutý
  drakočlověk Kirbeg. Už před dávnou dobou rezignoval na snahu ovládnout svět a
  podmanit si všechny inteligentní národy. Místo toho na tomto osamělém a
  odloučeném ostrově zkoumá strukturu hmoty a látek a snaží se zdokonalit známé
  alchymistické lektvary a vymyslet nové. Na hradě i v podhradí žijí jak
  lidé, tak skřeti, a to bez vážnějších roztržek (patrně díky Kirbegově autoritě).
  Lidé z podhradí často vyjíždějí na lodích do Štítových hor, kde na
  smluveném místě vyměňují náklad síry, kterou na ostrově těží, za potraviny a
  léčivé byliny.</p>

<h3>Ztracená země</h3>
<p>Místo, vymykající se chápání normálních lidí. Místo, kde jsou
  popřeny mnohé ze zákonů magie a užívání kouzel. Místo, kde zabití nepřátelé
  ožívají před očima. To je podivná a vzdálená Ztracená země. Lze ji na mapě
  severní Tary nalézt jako rozlehlý poloostrov, ležící v její jihovýchodní
  části a obklopený Žlutými a Medovými horami. Ztracenou zemí protéká velká řeka
  Darúk, živená mnoha přítoky z hor a také magickými vodami jezera Khún. Toto
  jezero je patrně příčinou zvláštností tohoto kraje. Voda v něm je
  nepřirozeně sytě modrá a vzduch kolem něj je tak prosycen magenergií, že
  z toho mocní kouzelníci i prostí válečníci mívají nepříjemné pocity. Voda
  z jezera Khún prosakuje zemí do všech krajů poloostrova až po úpatí
  hor.</p>
<p>Ve Ztracené zemi žije zvláštní národ lidí. První zarážející
  věcí, které si dobrý pozorovatel všimne, je jejich vzájemná podobnost. Vypadá
  to, jako by měli všichni společné rodiče, což ale při tolika lidech není možné.
  Druhým významným znakem je schopnost cítit přítomnost jiného příslušníka jejich
  národa a také znát jeho pocity a někdy i myšlenky. Třetí a nejpodivnější věcí je
  způsob jejich reinkarnace. Znovu narození se vynořují z vod jezera Khún ve
  věku dvaceti let se vzpomínkami a schopnostmi zemřelého a žijí svůj další život,
  zatímco jejich staré tělo se brzy po smrti rozplyne a je vstřebáno půdou
  Ztracené země.</p>
<p>Zprávy o Ztracené zemi jsou velmi povrchní a kusé. Podle
  arvedanských dokumentů zde žili tito podivní lidé již v jejich dobách.
  Skřeti se marně pokoušeli si toto místo podmanit více jak tři tisíce let. Lidé
  ze Čtyř království o této zemi (až na velmi vzácné výjimky) ještě neví ani to,
  že existuje. Zatím je tedy Ztracená země zahalena tajemstvím a opředena
  neuvěřitelnými legendami o lidech, kteří neumírají.</p>

<h3>Medové hory</h3>
<p>Toto místo, z jehož názvu vyzařuje blahobyt, tvoří jižní
  hranici Ztracené země a také severní Tary. Jde o malebnou hornatou krajinu,
  plnou zelených luk, malých vodopádů, překotně se ženoucích říček a neobyčejně
  jasně zelených stromů. Slunce prozařuje krajinu pod vrcholky hor a dává celému
  místu neskutečný, až mystický nádech. Vypadá to, jako by zde působilo mocné
  kouzlo, tak mocné, že většina magiků by nebyla schopna pochopit jen pouhý jeho
  zlomek. Toto klima je velice příznivé pro horské včely, které snášejí med do
  dutin stromů, a také pro medvědy, kteří jej chodí vybírat, kromě množství jiných
  malých a velkých tvorů, kteří tu pro sebe našli poklidné místo k životu.</p>
<p>Nejen krajina, ale i zdejší lidé jsou podivuhodní. Horské
  vesnice v údolích jsou bez jediné vady, ani jedna tyčka dřevěného plotu
  nestojí nakřivo, ani jediný šindel na střeše není posunutý. A obyvatelé se
  starají jen o bezproblémový chod hospodářství. Každá z vesnic je naprosto
  soběstačná a na ostatních nezávislá. To ovšem neznamená, že by zde neexistoval
  žádný obchod nebo kontakty mezi lidmi z různých vesnic. Zdejší lidé se rádi
  scházejí a vyprávějí si příhody, které je potkaly od té doby, co se viděli
  naposled.</p>
<p>To, že existuje takové místo klidu a míru, není samo sebou.
  V každé vesnici je jeden nebo více „pastýřů, kteří umějí léčit a dávat věci
  do pořádku“. Tito lidé se rovněž rodí se zvláštním darem usmiřování a ten je
  příčinou toho, že toto místo bylo zachováno neporušené celé věky. Byli to totiž
  oni, kteří přesvědčili vůdce každé skřetí armády, aby nechal tyto kraje i lidi
  svému osudu a hledal si jinou kořist.</p>

<h3>Žluté hory</h3>
<p>Žluté hory leží v jihovýchodní části severní Tary.
  Ohraničují Ztracenou zemi na severu a na východě a jejich strmé severní srázy
  jsou omývány vodami Blankytných hlubin. Tento kraj je neobydlený a téměř nic zde
  neroste. Všude jsou jenom holé, temně žluté skály.</p>
<p>Jediným inteligentním tvorem ve Žlutých horách je Trigerog.
  Je bratrem nejtemnější z draků, Ugrien. Trigerog žije poustevnickým životem
  a za léta strávená o samotě přišel na mnohé zákonitosti světa Asterionu. Opustil
  civilizované kraje v dobách, které už téměř nikdo nepamatuje. Skryl se před
  zraky ostatních, neboť se nesmírně styděl za svou sestru, která se v touze
  po moci nezastavila před ničím. Činy Ugrien byly tak strašné, že se stala temným
  drakem, jednou z nejnebezpečnějších bytostí na Asterionu.
  V arvedanských pověstech jsou zmínky, že Trigerog je jediný, kdo Ugrien
  může porazit, ale dnes už nikdo neví, kde a jestli vůbec ještě žije.</p>
<p>Ve Žlutých horách je také dávno zapomenutá Dlouhá stezka,
  která vede do Podzemní říše. Přečkala Velké zemětřesení bez vážnějších
  poškození, ale ti, kdo ji používali, buď zemřeli, nebo na ni dávno
  zapomněli.</p>