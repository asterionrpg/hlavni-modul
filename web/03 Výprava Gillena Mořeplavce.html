<h1>Výprava Gillena Mořeplavce</h1>
<p>Muž, který zamyšleně stál na palubě lodi plující pod vlajkou
  Východního království, náhle pozvedl oči a zaostřil svůj pohled do dálky.
  Z přemítání jej vytrhl hlasitý pokřik námořníků: „Admirále, konec džungle
  na obzoru!“ Nejdříve se nad tím pousmál, ale když i on uviděl, že v dálce
  se tmavý a hustý prales skutečně doširoka rozevírá a dovnitř proudí jasné
  sluneční světlo, v očích mu zableskla naděje. Byl to již dvacátý den jejich
  plavby po Královské řece, mohutném tropickém veletoku, jaký z Lendoru
  (severního kontinentu) neznal.</p>
<p>Celou dobu od okamžiku, kdy opustili vody Vnitřního moře a
  vydali se od delty Královské řeky proti jejímu proudu směrem do vnitrozemí, je
  provázelo šero nebo tma, dusné vedro, křik ptáků a časté lijáky. Džungle byla
  všude kolem a nějakým záhadným způsobem se stromům podařilo růst tak, aby ani
  nad vodní hladinou nebylo mnoho míst, kterými by za dne mohlo pronikat světlo.
  Sice se několikrát stalo, že zahlédli v dáli místo, kde se džungle zdála
  končit, ale byly to jen plané poplachy. Mnohem více je zato zaměstnávaly
  problémy spojené s navigací. Tok řeky byl zrádný a místy prorostlý kmeny
  mangrovů, neustále hrozilo nebezpečí najetí na mělčinu nebo na nějaký odumřelý
  pahýl těsně pod hladinou, nehledě na hrozící krokodýly. Problémem také bylo
  vyznat se v husté síti přítoků, vedlejších i slepých ramen a najít mezi
  nimi všemi tu správnou cestu. Admirál Gillen však zatím zvládal svou úlohu
  výtečně a důstojníci, plavčíci i veslaři Rudého orla i ostatních doprovodných
  lodí s ním byli nadmíru spokojeni.</p>
<p>Teď, když se opět zdálo, že je blízko dosažení cíle své
  plavby, zavzpomínal na události, které ho postavily do čela této průzkumné
  výpravy. Najednou se v myšlenkách ocitl na úplně jiné lodi… na svém malém
  Modrém sokolu, na zpáteční cestě z dlouhé pětileté plavby v západních
  a jihozápadních vodách. Sotva vyhodil kotvu v domovském přístavu Rangaroke,
  u jeho člunu se znenadání objevil neznámý muž ve zlatobílém oděvu a než se
  kapitán stačil vzpamatovat z překvapení, strčil mu do rukou nějaké listiny
  se slovy: „Jsem ten, jemuž říkají Alwarin Bílý. Odevzdej tento pergamen svému
  králi s tím, žes jej nalezl během své plavby na jednom z ostrovů. Tvůj
  skutek se zapíše do dějin a nikdy nebude zapomenut.“ Muž zmizel tak rychle, jak
  se objevil a Gillen teď musel přemýšlet, co provést s těmi dokumenty, které
  mu zůstaly v ruce. I když mu byl ten člověk kupodivu celkem sympatický,
  jeho rozum ho přesvědčil, že není důvod mu věřit. A tak se po krátkém zkoumání
  rozhodl je svěřit Garondovi, jednomu ze svých blízkých přátel, jenž byl
  v Almendoru (Východním království) proslaveným historikem.</p>
<p>U Garonda se dozvěděl, kolik převratných věcí se událo od
  doby, kdy opustil Rangaroke a vyplul směrem na jih. Jeho přítel mu vyprávěl o
  tom, jak se na pobřeží Lendoru vylodily skřetí armády a postupovaly pod velením
  Turgula, hnědého drakočlověka, jako temný stín na sever skrz Jižní království.
  Po vítězné bitvě u Gondromu se jim už nikdo nepostavil až do okamžiku, kdy u
  Železného pahorku narazili na ohromné vojsko, vzniklé spojenectvím ostatních tří
  království – Danérie, Storabska a Almendoru. Tato bitva, jedna z největších
  v dějinách Lendoru (padlo při ní téměř sto sedmdesát tisíc vojáků),
  skončila velkým vítězstvím lidí. Dokonce tak velkým, že při něm byli vyhubeni
  všichni lendorští skřeti.</p>
<p>Za deset dní po tomto setkání, při příležitosti velké oslavy
  mořeplavcova návratu, předstoupili oba muži před trůn krále Belgalada a tam, za
  přítomnosti celého jeho dvora, přednesl Garond památnou řeč, které všichni
  shromáždění bez hlesnutí naslouchali: „<span class="přímá-řeč">Vaše Veličenstvo, dovolujeme se Vás
  obeznámit se zprávami, které přivezl Gillen Mořeplavec ze své předlouhé námořní
  cesty. Plul daleko do jižních a západních moří a brázdil vody, v nichž byla
  až doposud na mapách jen bílá místa. I když s sebou přivezl mnoho jiných
  věcí, patrně nejdůležitějším výsledkem jeho putování je tento žlutý pergamen.</span>“
</p>
<p>Shromáždění zašumělo, jak se většina lidí snažila podívat,
  proč je ten kus kůže tak cenný, a tak jej Garond pozvedl nad hlavu a po krátké
  odmlce pokračoval: „Tento svitek byl nakreslen v dávné historii, ještě než
  byl svět rozdělen Velkým zemětřesením na dva kontinenty, na Lendor a Taru, za
  dob, kdy Arvedané ještě nebyli vyhnanci a žili ve vznešených a mocných Devíti
  knížectvích na vrcholu slávy. Jak víme, Velké zemětřesení naše dávné předky
  zachránilo před vyhubením, ale na druhou stranu z toho vyplynulo, že museli
  přenechat nově vzniklý jižní kontinent na pospas temným silám Khara Démona.
  Tímto svitkem se nám dostává do rukou silná zbraň. Je na něm totiž zakreslena
  kompletní mapa Tary, takže věci, o kterých jsme snad dříve pochybovali, máme
  nyní přesně doloženy. Po slavném vítězství u Železného pahorku nám už teď nic
  nebrání v tom, abychom se vydali na Taru a vzali si zpět země a bohatství,
  které nám dříve patřily. Jedině tím obnovíme ztracenou slávu našich předků!“
  Mezi přítomnými se začaly ozývat souhlasné zvuky.</p>
<p>„Dovolte mi ještě jednu věc,“ řekl Garond, „při této
  příležitosti bych Vám rád sdělil, že jsme s kolegy dějepravci rokovali o
  bitvě u Železného pahorku, jež se odehrála před necelými třemi lety. Jak se
  začíná jevit, bylo při ní v Lendoru natrvalo vymýceno to odporné skřetí
  plémě, vzešlé z pokřivených lidí, elfů a trpaslíků, ovládaných krutostí a
  touhou zabíjet. Proto jsme dospěli k záměru prohlásit tuto bitvu za
  Konečnou bitvu a rok, ve kterém k ní došlo, za Rok zúčtování. My historici
  budeme hrdí, až jednou dostaneme příležitost dát jméno roku, ve kterém zahyne
  poslední skřet na Taře. Vím, že tady všichni doufáme, že se tak stane co
  nejdříve!“ Řečník se uklonil a předal pergamen králi.</p>
<p>Po tomto projevu se rozvinula vášnivá debata, která vyústila
  v Belgaladovo rozhodnutí vyslat průzkumné válečné lodě na Taru. Několik
  takových výprav pak zkoumalo pobřeží tohoto kontinentu a část vnitrozemí, ale
  neúspěšně. Zdálo se, že všechno, co kdysi podle Žlutého pergamenu existovalo,
  nyní pokrývá hustá džungle. Když už král (nyní vládl Beleval, který nastoupil po
  Belgaladově násilné smrti) neviděl žádné jiné východisko, naposled se pokusil
  povolat do služby Gillena Mořeplavce. Ten byl totiž předchozí cestou natolik
  unaven, že stále odmítal vydat se na další dlouhou plavbu a raději se věnoval
  své rodině. Nakonec ale králův obtížný úkol přijal, stanul s hodností
  admirála v čele královské flotily a tím mu dal novou naději na úspěch.</p>
<p>Tento muž nyní stál na palubě Rudého orla, plujícího po
  Královské řece, sledoval vzrušené výkřiky námořníků, kteří pozorovali blížící se
  světlo, a i jeho srdce bilo rychleji než obvykle. Mezitím, co se věnoval svým
  myšlenkám, loď zdolala vzdálenost dobrých sto metrů a teď se zdálo, že sluneční
  paprsky jsou na dosah. Plavidlo přeletělo zbylou vzdálenost s lehkostí,
  jako by dostalo čerstvý vítr do plachet. Všem na palubě se otevřel překrásný
  pohled. Džungle skončila a namísto ní tu byly široké zvlněné pláně. Admirál
  Gillen, když spatřil tu nádheru, tak si pomyslel: „Tak přece jen jsme dosáhli
  svého cíle… Dík za to všem sedmnácti bohům!“ Vzápětí na to si však uvědomil, že
  tohle vlastně není konec, ale začátek. Začátek dobývání Tary.</p>