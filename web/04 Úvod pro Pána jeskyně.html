<h1>Úvod pro Pána jeskyně</h1>
<p>Tato kapitola ti, jako Pánovi jeskyně, pomůže zorientovat se
  v této knize a najít si svou vlastní cestu k Asterionu, novému světu
  pro hry na hrdiny. Nejdříve ti nastíníme obraz toho, jak budou postupně vycházet
  jednotlivé moduly k Asterionu a co zhruba bude jejich obsahem. Dozvíš se,
  jak pracovat s touto knihou (jak jsou rozděleny v ní obsažené informace),
  pomůžeme ti s uvedením tvé družiny na Asterion a zdůrazníme, jaké jsou
  hlavní odlišnosti Asterionu od zažitých zvyklostí, které se používají ve fantasy
  světech pro hry na hrdiny.</p>

<h2>Jak bude Asterion vycházet?</h2>
<p>Úmyslem autorů Asterionu bylo vytvořit rozsáhlý svět pro
  hraní her na hrdiny, ve kterém si hráči budou moci vybírat z co nejširší
  škály možností a voleb ohledně rozvoje svých postav, svět, ve kterém bude stále
  co objevovat. Cílem bylo zjednodušit práci Pánu jeskyně (dále jen PJ) při
  přípravě dobrodružství, především těch, které se netýkají jedné jeskyně, ale při
  kterém postavy přijdou do kontaktu s rozsáhlejším okolím, tj. krajinou,
  přírodou, lidmi, společenskými a politickými vztahy, atd. Ale pozor, pouze
  zjednodušit, nikoliv činnost PJ nahradit. Stále budeš muset činit vlastní
  rozhodnutí, přizpůsobovat svět svým představám a především vést dobrodružství a
  v případě zájmu i vytvářet svá vlastní.</p>
<p>Asterion nezůstane u pouze u popisu, který najdeš v této
  krabici hlavního modulu. Zde uvedené informace jsou míněné především jako obecný
  úvod, ze kterého si máš učinit představu, jak svět Asterionu funguje, pohlédnout
  na něj jako na celek. Jen těžko zde najdeš konkrétní návody a náměty potřebné
  k samotné hře. Respektive najdeš je v podobě, kterou bys sám musel
  ještě propracovávat do větších podrobností. Proto budeme další údaje a detaily
  postupně doplňovat v krabicích, knihách či sešitech, kterým bude obecně
  říkat <span class=zdurazneny>moduly</span>. Zamýšlíme jich vydávat tři druhy:</p>
<ol class="alphabet-list">
  <li>geografické moduly</li>
  <li>tematická rozšíření</li>
  <li>dobrodružství</li>
</ol>
<p>V geografických modulech se budeme zabývat vždy jednou
  konkrétní zeměpisnou oblastí na Taře (jednou ze zatím plánovaných dvanácti).
  Vzápětí po této krabici (kterou budeme dále nazývat <span class=zdurazneny>Hlavní
modul</span>) vyjdou <span class=zdurazneny>Dálavy</span>, podle kterých budete
  moci ihned začít hrát. Najdeš tam podrobné popisy podstatných míst, rozbor
  společenských vztahů a politické situace, seznámíš se s nejdůležitějšími
  cizími postavami, apod.</p>
<p>Tematická rozšíření budou obsahovat údaje o určitém předmětu,
  který nemá bezprostřední vztah k žádné zeměpisné oblasti. Nejbližší
  připravovaný se bude zaobírat nemrtvými a jejich působením na Taře, dále se
  uvažuje o rytířských řádech, kupeckých gildách, bozích a církvích, apod. Samotný
  popis nebude tak obsáhlý jako v geografických modulech, každopádně ale bude
  vždy doplněn jedním dobrodružstvím se vztahem k probíranému tématu.</p>
<p>O co půjde v dobrodružstvích, to snad ani nemá cenu
  rozebírat. Půjde o rozpracovaný námět, který bude bezprostředně vázán na
  Asterion. Někdy půjde o dobrodružství vhodné pro kohokoliv, jindy bude zřetelně
  označeno, pro které družiny či situace se toto tažení hodí. Teoreticky by neměl
  být problém do Asterionu zapracovat jakékoliv obecné dobrodružství, které vyšlo
  či vyjde.</p>
<p>V celém Asterionu bys neměl najít jedinou zmínku o
  pravidlech. Šlo nám o to, aby se zde uvedené informace daly aplikovat na
  jakoukoliv sadu pravidel. V současné době půjde nejspíš o některou verzi
  Dračího doupěte, proto do geografických modulů zařadíme vždy <span
      class=zdurazneny>Aplikaci pravidel</span><I style="mso-bidi-font-style: normal">
  </I>DrD 1.5 na jevy vyskytující se na Asterionu. Až vyjde Dračí doupě plus,
  pokusíme se pro zájemce zařídit možnost dostat se k nové aplikaci co
  nejsnadnějším způsobem. Dobrodružství budou zatím psaná rovnou v rámci
  pravidel Dračího doupěte (zde by problémy s převodem byly příliš složité).
  Používáte-li jiný systém, neměl by být pro zkušeného PJ problém udělat převod
  pravidel sám.</p>
<p>Nyní přejdeme k samotnému obsahu a formě jednotlivých
  modulů.</p>
<h3>Hlavní modul</h3>
<p>Největší část knihy Hlavního modulu, který držíš právě
  v ruce, tvoří pochopitelně texty s popisy historie, zeměpisu nebo
  hrdinů, legendami, apod. Na začátku každého úseku je navíc uvedený nějaký citát
  či úsloví, který ti může trochu přiblížit myšlení samotných obyvatel Asterionu.
  Kromě ilustrací najdeš porůznu roztroušené po knize (<span
      style="BACKGROUND: aqua; mso-highlight: aqua">v rámečcích na spodních částech
stránek</span>) obrázky souhvězdí, které patří k jednotlivým znamením
  asterionského zvěrokruhu, spolu s jejich výkladem. Rozhodli jsme se je
  takto zařadit pro zpestření, můžeš je přečíst naráz nebo si jich všímat při
  průběžném pročítání modulu. Další výklad k nim je v kapitole
  Astrologie.</p>
<p>Určitě by sis měl přečíst celou tuto knížku. Naprostou
  většinu věcí z ní budeš potřebovat při přípravě tažení nebo při vedení
  dobrodružství. Část je určena k tomu, abys sobě nebo hráčům umožnil lepší
  představu o Asterionu. To se týká například příběhů ze starší historie,
  z nichž některé jim v průběhu hry můžeš přečíst, například
  v rámci vyprávění starého barda. Měj ale při tom na paměti, z jak
  dávné historie tyto příběhy jsou a jak výjimečná tedy musí být příležitost
  vyslechnout si je v nezkreslené podobě, (v jaké si je můžeš přečíst
  ty).</p>
<p>Na závěr modulu je umístěn <span
    class=zdurazneny>rejstřík</span><I style="mso-bidi-font-style: normal"> </I>(to
  bude platit i o všech geografických modulech). Má ti usnadnit rychlou orientaci
  v textu. Když někde narazíš na odkaz na místo, osobu nebo věc, u kterých si
  nejsi úplně jist, o co se jedná, poraď se s rejstříkem. Kromě velmi stručné
  specifikace ti nabídne i čísla stránek, kde se daný pojem vyskytuje, přičemž
  tučně bude vytištěna ta stránka, na které se nachází nejbohatší popis daného
  pojmu.</p>
<p>Odděleně od hlavní knihy dostáváš sešit s již zmíněnou
  <span class=zdurazneny>Aplikací pravidel</span><I
      style="mso-bidi-font-style: normal"> </I>DrD 1.5 na jevy a situace, které mohou
  na Asterionu nastat. Jsou to předně změny, které postihují jednotlivé postavy,
  konkrétně možnosti jejich ras a povolání. Následují nutné doplňky pravidel pro
  boj i mimo boj. Uveden je i seznam tajemných lokalit a vyjádření jejich působení
  v rámci pravidel, seznam artefaktů a jejich vlastností a na závěr
  pochopitelně bestiář s patřičnými údaji o jednotlivých tvorech a netvorech
  a seznam cizích postav (jak pro Hlavní, tak pro Dálavy) s jejich
  charakteristikami pro DrD 1.5, jako je např. jejich úroveň.</p>
<p>Další nezbytnou součástí jsou pochopitelně <span
    class=zdurazneny>mapy</span><I style="mso-bidi-font-style: normal"> </I>Asterionu,
  umístěné na volných listech. Velkou mapu Tary (jižního kontinentu) a Lendoru
  doplňuje mapa, na které jsou znázorněny oba dva kontinenty najednou tak, aby
  bylo zřetelná jejich vzájemná poloha.</p>
<p>Mimoto v krabici nalezneš stránku s vyobrazenými <span
    class=zdurazneny>symboly</span>, se kterými se mohou postavy při svém putování
  setkat. Jsou určeny k tomu, abys je vystříhal a ukázal je hráčům tehdy, když to
  bude potřeba. Na druhé straně kartičky je vždy stručný text popisující, oč se
  jedná. Tvoji práci usnadňují tím, že hráčům předložíš vždy jen jeden symbol, ten
  se kterým se družina právě setkala, a nebudeš se muset zabývat zakrýváním
  ostatních či složitým kopírováním.</p>
<h3>Geografické moduly</h3>
<p>Zde bude nejpodrobnější povídání o jednotlivých konkrétních
  místech a oblastech, které se na popisovaném území nacházejí. Tady už se budeme
  zabývat všemi detaily, které podle nás potřebuješ znát. Text by ti měl dát
  představu, jak místo a jeho okolí vypadá, čím je zajímavé pro dobrodruhy a
  důležité pro Asterion, jací lidé (či jiné rasy) tam žijí, jak se chovají
  k sobě a k ostatním, jaká historie a legendy se k tomu místu
  vážou, atd. Prvním geografickým modulem budou Dálavy, které vyjdou asi za měsíc
  po tomto modulu. Dalšími popsanými oblastmi (ze zatím plánovaných dvanácti) pak
  bude Poušť a Tropy.</p>
<p>Kromě toho tam budeš moci najít i oddělené <span
    class=zdurazneny>rámečky</span>. V těch jsou určité informace či zajímavosti,
  o kterých je v normálním textu zmínka nebo které se k dané místu sice
  vztahují, ale jen velmi volně či zprostředkovaně.</p>
<p>Dalšími částečně samostatnými údaji jsou <span
    class=zdurazneny>náměty na dobrodružství</span>. Vždy půjde o pár řádků
  s nastíněním jistého příběhu, který může sloužit jako zápletka pro nějaké
  dobrodružství. Záleží jen na tobě, jestli námět využiješ či ne. Jedná se
  skutečně jen o základní syžet, samotnou „jeskyni“ či „tažení“ budeš muset
  vytvořit sám. Jsou to ovšem pouze příklady, na spoustu námětů určitě přijdeš sám
  při pročítání textu.</p>
<p>Posledními vřazenými texty jsou různé útržky z knih či
  jiných záznamů, které byly na Asterionu sepsány. Opět se jedná o jisté osvěžení,
  které ti umožní hlubší vhled do některých aspektů historie dobývání Tary a vůbec
  celého světa.</p>
<p>Na závěr ještě doplníme seznam osobností a skupin, které mají
  v dané lokalitě největší význam a vliv. Část z nich budou lidé, se
  kterými se průměrný dobrodruh spíše nesetká (vládcové, mocní čarodějové), naopak
  s druhou skupinou se bude setkávat relativně často, protože se jedná o jeho
  soukmenovce, dobrodruhy, kteří už se stačili proslavit a nyní mu mohou sloužit
  buďto jako učitelé nebo jako rivalové v boji o místo v „síni slávy“.</p>
<p>Nezbytnou součástí každého takového modulu bude samozřejmě
  <span class=zdurazneny>Aplikace pravidel</span><I
      style="mso-bidi-font-style: normal"> </I>DrD 1.5 pro daný modul. Dálavy budou
  v tomto směru trochu výjimkou, protože bylo nutné zahrnout Aplikaci již do
  Hlavního modulu a vydat ji spolu s ním.</p>
<p>Opět i zde nalezneš <span class=zdurazneny>soubor map</span>
  potřebných pro orientaci tvou i hráčů. Kromě mapy celé oblasti zde najdeš na
  volných listech i samostatné plánky největších měst či obcí, které se tu
  nacházejí.</p>
<h3>Tematická rozšíření</h3>
<p>Přesná struktura těchto tematických rozšíření ještě není
  pevně stanovená a může být velmi odlišná v závislosti na předmětu, jímž se
  budou podrobněji zabývat. Sepětí s pravidly aktuální verze Dračího doupěte ovšem
  bude rozhodně pevnější a vždy bude součástí modulu i dobrodružství, ve kterém
  budou využity prvky z dané oblasti.</p>
<h3>Samostatná dobrodružství</h3>
<p>Dobrodružství budou sestavena obdobně jako ta, která možná
  znáš z minulé produkce nakladatelství Altar. Budou ale plně využívat reálií ze
  světa Asterionu a tak ti snadno umožní zahrnout je do tažení tvé družiny.
  Z hlediska pravidel se už v případě dobrodružství nebude vůbec dát mluvit o
  obecnosti, vždy budou v celém rozsahu využita pravidla Dračího doupěte 1.5,
  později Dračího doupěte Plus, resp. se budou střídat obě verze, podle vkusu
  autora dobrodružství.</p>
<h2>Jak používat tuto knihu?</h2>
<h3>Informace pro Pána Jeskyně a hráče</h3>
<p>Informace v celém modulu jsou rozděleny do <span
    class=zdurazneny>tří úrovní</span>, podle toho, jak široce jsou známé. Nejobecnější
  rovinu, obsahující veřejně známé skutečnosti, tvoří kapitola Úvod pro hráče.
  Tuto kapitolu bys měl dát přečíst každému hráči bez rozdílu, ještě než začne
  hrát, jsou to věci, které znají na Asterionu všichni.</p>
<p><span style="BACKGROUND: aqua; mso-highlight: aqua">Naopak
nejméně známé skutečnosti, tvořící opačný pól těchto tří rovin, jsou označeny
šedým podkladem. Toto jsou <span class=zdurazneny>tajné informace</span>,</span> u
  kterých je vyloučeno, že by se je některá z postav v družině mohla
  někdy dozvědět. Slouží výhradně Pánu Jeskyně pro lepší pochopení charakteru
  světa a popisovaných skutečností, a i na samotném Asterionu je zná jen pár
  nejvýznamnějších postav.</p>
<p>A celý zbytek knížky tvoří prostřední úroveň informací.
  Postavy je mohou znát nebo se je někdy dozvědět, ale taky nemusí –
  v závislosti na situacích, v jakých se v průběhu hraní ocitnou.
  Záleží jen na tvém rozhodnutí, které z těchto informací předáš hráčům a
  v jaké formě. Musíš se pokusit odhadnout, kdy mají právo se kterou
  informaci dozvědět, a kdy by jim naopak sejmutí roušky tajemství přineslo spíš
  zklamání nebo by se dozvěděly něco, co vlastně jako postavy nemohou vědět.</p>
<p>Poměrně nejjednodušší máš situaci, kdy hraješ
  s družinou, která na Taru přichází nově z Lendoru. Informace, které
  mají jednotlivé postavy, jsou v jejich novém postavení téměř na nic.
  Všechno, co se chtějí dovědět, si musí zjistit. Chtějí-li něco znát o některém
  městě, musí tam přijet nebo objevit někoho, kdo tam byl a je ochoten jim o něm
  vyprávět.</p>
<p>Složitější to je, pokud některý člen tvé družiny z Tary
  pochází. Potom musíš pečlivě zvážit, které informace mu poskytneš a v jakém
  rozsahu. Můžeš okopírovat příslušnou pasáž textu a nechat ho ji přečíst nebo mu
  vše potřebné můžeš říci sám. První způsob je pro tebe jednodušší, druhý ti
  umožní lépe strukturovat to, co hráči předáš a popřípadě přidat i to, co je tvým
  vlastním přínosem.</p>
<h3>Práce PJ</h3>
<p>Jak již bylo řečeno, Asterion jako svět pro hraní her na
  hrdiny neřeší všechny okolnosti, které mohou nastat. Není tu rozpis všech
  vesnic, které na Taře leží, nejsou tu všichni lidé, na které postavy při svém
  putování mohou narazit, nenalezneš tu ani všechny možné varianty řešení situací,
  které mohou při hraní nastat. To všechno už jsme přenechali tobě. Je to tak
  proto, abys Asterion mohl co nejvíc přizpůsobit sobě a svým hráčům, tomu, na co
  jste zvyklí a co máte rádi.</p>
<p>Jak již bylo řečeno, teoreticky můžeš začít hrát i
  s pouhým hlavním modulem. Ten ti dá určitou představu o tomto světě jako
  celku a jak tuto představu naplníš bude už jen tvá záležitost. Protože se ale
  jedná opravdu jen o velmi obecné informace, bude pro tebe vše mnohem snazší,
  když si budeš dokupovat postupně i další moduly. Čím víc jich budeš mít, tím
  širší prostor budou mít postavy tvých hráčů k objevování a o to by mělo jít
  nejspíš. Nic ti však nebrání si je nekoupit a určitou oblast či téma si
  zpracovat zcela podle svého.</p>
<p>Dobrodružství budou vycházet minimálně dvakrát ročně.
  K tomu je třeba sice připočíst i dobrodružství v rozšířeních, ale
  pokud se ke hře nescházíte opravdu jen výjimečně, bude to asi málo. Z toho
  plyne, že většinu tažení a jeskyní budeš muset přichystat sám. Může se dokonce
  stát, že ti styl vydaných dobrodružství nebude tak docela vyhovovat, potom už
  budeš odkázán v tomto ohledu zcela sám na sebe. Snažili jsme se ti ale
  poskytnout co nejvíc prostředků k tomu, abychom tvorbu tvých dobrodružství
  co nejvíce ulehčili (např. náměty na dobrodružství v geografických
  modulech).</p>
<p>Budeš-li mít potřebu, změň, cokoliv se ti bude hodit, o
  doplňování nemluvě. Opuštěných hradů, neprozkoumaných ruin a tajemných jeskyní
  je všude plno, ani jsme se o nich nezmiňovali. Padouchů i přátel je určitě také
  mnohem víc, než se do všech textů vešlo. Ruce máš zcela volné, dokud nezačneš
  zasahovat do základních koncepcí Asterionu, protože pak bys už musel svět
  přejmenovat – už by to nebyl Asterion.</p>
<p><span style="BACKGROUND: aqua; mso-highlight: aqua">Pokud ti
bude připadat, že ti některá informace opravdu citelně schází, napiš na adresu
nakladatelství Altar a autoři se pokusí tobě nebo i ostatním co nejdříve
scházející údaj doplnit v některém z následujících modulů.</span></p>
<h2>Jak můžeš uvést družinu na Asterion?</h2>
<p>V tak rozsáhlém světě, jako je Asterion, je dost málo
  pravděpodobné, že se v hospodě sejde náhodou skupinka nezkušených
  dobrodruhů, kteří to spolu potáhnou až do konce svých dnů (a nebo těch dnů bude
  dost málo). Přestože po prostudování všech materiálů Pán jeskyně přijde určitě
  sám na mnoho námětů, jak sestavit družinku z nových hráčů, dovolili bychom
  si zde ukázat několik neotřelých možností, které Tara nabízí.</p>
<p>Záleží na každé družině, jestli si chce každý hráč vytvořit
  své vlastní pozadí nebo jestli jim Pán jeskyně nabídne několik postav tak, aby
  to odpovídalo jeho představě, kam by se tažení mělo ubírat. Pro první případ,
  tj. kdy si hráči vybírají postavy nezávisle na ostatních, existuje pro každé
  povolání, rasu a charakter postavy mnoho příležitostí, jak se na Taře uplatnit
  jako dobrodruh.</p>
<p>Je důležité si uvědomit, že existují dvě skupiny
  obyvatelstva. Jedny bychom mohli nazývat <span
      class=zdurazneny>starousedlíky</span>, i když málokdy půjde o více než jednu
  generaci. To jsou ti, kteří se na Taře už narodili v rodinách původních
  přistěhovalců, kteří se už v novém prostředí lépe orientují, nejsou
  překvapeni množstvím nových skutečností, neptají se pořád dokola třeba na to,
  kdo jsou zač ti hevreni a tváří se, že vědět všechny tyto věci je naprostou
  samozřejmostí. Proti nim stojí <span class=zdurazneny>přistěhovalci</span>, kteří
  se teprve před nedávnem vylodili na novém pobřeží, ještě se úplně neorientují,
  jdou tam, kam se jim ukáže a kteří si svůj kousek štěstí či smůly na jižním
  kontinentu budou muset teprve vybrat. Nově příchozích není málo, protože vládci
  z Lendoru všemožně podporují stěhování, aby mohli lépe čelit skřetímu
  odporu a posílili své postavení na jihu.</p>
<p>Kromě těchto vcelku běžných lidí, kteří mají v úmyslu
  postavit si dům, obdělat pole, založit si živnost nebo sloužit za žold ve vojsku
  a usadit se až za nějaký čas tu je ale i několik netypických figurek, ze kterých
  se budou členové družin verbovat nejčastěji. Jsou to ti, které pryč ze severu
  táhlo neklidné srdce nebo zvědavost, nebo které naopak hnaly houfy lovců a
  pátračů, snažících se napomáhat spravedlnosti. Jsou mezi nimi uprchlíci, kteří
  se nebyli ochotni smířit s útlakem zpupných šlechticů a kteří hledají
  svobodu volné krajiny, ale i nevítaní sourozenci z vyšších kruhů, odklizení
  co nejdál od míst, kde by mohli vznášet své pochybné (nebo oprávněné) nároky na
  rodinná panství. Každá loď s sebou přináší pestrou směs nových tváří, které
  dávají Taře neopakovatelný jedinečný ráz.</p>
<p>Nejčastěji se taková družinka sejde v <span
    class=zdurazneny>přístavním městě</span> (například v Dálavách je ideálním
  přístavem Dunrilean poblíž ústí Královské řeky), kde její členy vyloží zámořský
  koráb a kde s poslední vindrou v kapse budou mít dost příležitostí k seznámení.
  Zde také nejčastěji dojde k té známé situaci „v hospodě si k vám přisedl
  tajemný cizinec“, byť tyto obchody většinou budou buďto nepříliš výnosné nebo
  navýsost pochybné. Přijmout takovouto práci ale bývá mnohdy jediná šance, jak se
  dostat z této rozpadající se díry na pobřeží dále do vnitrozemí.</p>
<p>Družina ale může vypadat i jinak, než „každý pes, jiná ves“.
  Mnohdy se stává, že všichni členové mají určitou <span class=zdurazneny>společnou
motivaci</span>, že se nepídí jen za svými soukromými cíly. Nejlepší je, když si
  hráči sednou spolu s Pánem jeskyně a dohodnou se, jaké téma by jejich
  dobrodružství měla mít. Mohou to být synové venkovského šlechtice, jehož sídlo
  bylo v době, kdy byli na lovu, vypáleno a všichni obyvatelé povražděni. Teď
  musí najít pachatele a podle práva ho ztrestat, i kdyby je to mělo stát cokoliv.
  Může to být družina trpaslíků, kteří dostali od svého krále důležitý úkol: běžte
  a pátrejte po vchodech do Podzemní říše. Zkuste najít spojení s našimi
  prapředky. Na živobytí si musíte vydělat sami, ale práce pro pár statných
  chlapáků se vždycky najde. Nebo to může být jen pár vysloužilých žoldáků ze
  stejné jednotky, kteří mají prostě společné známé, přátele i nepřátele
  z let dřívějších. Družina může také sloužit nějakému kouzelníkovi, který jí
  zadává přesné úkoly, potřebné k jeho magickým studiím a pokusům. Tak se
  vydává do těch nejvzdálenějších končin Tary a přináší ty nejroztodivnější
  ingredience, o kterých většina lidí v životě neslyšela. Kromě toho má za
  úlohu pátrat po všech svitcích, arkánech a spisech s moudrostí a kouzly
  starých Arvedanů.</p>
<p>Dobrodruzi ale mohou mít i <span class=zdurazneny>vznešenější
cíle</span>. Bojují proti Kharu Démonovi tak, jak je to v jejich silách a
  možnostech. Mohou tak činit na vlastní pěst nebo ve službách některého
  z tarských vladařů. Zkoumají pozice nepřátelských armád, kradou vzácné
  artefakty, pronásledují zrádce. A při tom všem pomáhají obyčejným lidem, jak to
  jen jde. Kde se objeví netvor, sužující okolí, tam vyrazí a odstraní ho.
  Vydělávání na obživu berou pouze jako okrajovou nutnost, ale když není zbytí,
  prohledají i starobylé arvedanské ruiny, rozprodají či odevzdají vše cenné, co
  tam našli a výtěžek jim stačí na pár dalších dobrodružství, kde neohroženě brání
  civilizaci proti temnému nepříteli. Ale pozor: jiná družina může stát klidně na
  druhé straně barikády. Drakolidé zaplatí dobře za všechno, co zpomalí postup
  lendorských království hlouběji na jih a poškodí je. Vysvobozování zajatců,
  zabíjení význačných politických osobností nebo provádění sabotáží patří ke
  každodennímu chlebu takovýchto dobrodruhů.</p>
<p>Nebo mohou <span class=zdurazneny>hájit zájmy</span> jiné
  omezené skupiny. Bratrstvo dlouhých kápí nejsou jen druidové. Sympatizuje
  s nimi i mnoho dobrodruhů jiných povolání. Ti plní úkoly, při kterých je
  potřeba vyjít za hranice lesa. Úkoly, které mají zabránit komukoliv, aby
  likvidoval bezohledně životní prostředí, které je společné pro všechny tvory a
  nemá sloužit jen k sobeckému prospěchu lidí.</p>
<p>Sám vidíš, že takových příkladů je dost a dost. Rozhodni se,
  jak sám uznáš za vhodné a hlavně se spolu s hráči dobře bav.</p>
<h2>Hlavní odlišnosti Asterionu od „obvyklého“ světa</h2>
<p>V této části probereme vše, čím je Asterion zvláštní
  oproti „běžnému“ fantasy světu. Měl by sis tyto odlišnosti uvědomit a vhodně
  přiblížit hráčům, aby při samotné hře nedocházelo k omylům a přehmatům,
  proto je zde chceme zdůraznit, byť všechny jsou zmíněny i později přímo v textu.
  Mnoho specifik platí obzvlášť pro jižní kontinent, na kterém by se měla
  odehrávat většina dobrodružství.</p>
<p>Asi nejdůležitější rozdíl spočívá v tom, jak funguje
  <span class=zdurazneny>Řád světa</span>. Činy a myšlenky inteligentních bytostí
  ovlivňují jejich okolí i je samotné. Podrobnosti si přečti na patřičném místě
  (viz kapitola <a href="#Řád světa">Řád světa</a>), zde uvedeme <span class=zdurazneny>nejdůležitější
důsledky</span> těchto jevů:</p>
<ul>
  <li>Inteligentní nemagické bytosti jsou vždy pouze
    humanoidní. Pokud má být inteligentní jakýkoliv jiný tvor, musí se jednat o
    bytost ze Stínového světa. Pomocí magie lze vytvořit jen omezenou nahrážku či
    simulaci myšlení, musíme se tedy rozloučit s mluvícími knihami, sochami či
    ústy ve zdi.
  </li>
  <li>Veškeří magičtí tvorové jsou myšlenkové bytosti. Jediný
    způsob, jak se na Asterionu může objevit taková příšera, je její příchod ze
    Stínového světa.
  </li>
  <li>Skřeti jakožto nejrozšířenější „nepřátelská“ rasa nejsou
    samostatnou odrůdou, ale vznikají přeměnou z lidí a jiných ras, konkrétně
    z jejich nejzvrhlejších příslušníků. To je třeba brát do úvahy hlavně při
    tvorbě skřetů jako cizích postav (bývají mimo jiné silnější a schopnější než
    průměrný člověk a než průměrný fantasy skřet). O dracích platí zhruba totéž, co
    je uvedeno zde (ovšem dobří draci samozřejmě nevznikají ze zvrhlíků).
  </li>
  <li>Z vlastních postav se teoreticky mohou stát skřeti
    či hrdinové. K tomu by ale nemělo dojít v normální družině, která
    nesměřuje za určitým velmi vyhraněným cílem. Velmi by to totiž přeměněné postavy
    zvýhodnilo a porušilo tak rovnováhu ve hře.
  </li>
</ul>
<p>Dále bys měl brát na vědomí, že všechna tažení a
  dobrodružství se odehrávají v prostředí a době <span class=zdurazneny>dobývání
a osídlování</span> nového světa. Obyčejní lidé se snaží najít místo
  k usazení, ale mezi nimi se motá spousta dobrodruhů a objevitelů, kteří tu
  nachází neustále něco nového a zajímavého. V civilizovaném světě jen těžko
  narazíš na jeskyni či opuštěný hrad, kterou už dávno někdo mnohokrát
  neprozkoumal. Na Taře ano. I ta nejméně zkušená družina může narazit na místa,
  kde může zkusit své štěstí. Jako PJ můžeš víceméně kamkoliv přidat další
  zříceninu ze starých dob nebo tajemné kobky.</p>
<p>Asterion není příliš <span class=zdurazneny>zalidněný</span> a o
  nově osídlované Taře to platí zvlášť. Stotisícové armády se nekonají, už nájezd
  více než dvou set skřetů je považován za opravdu velkou hrozbu, kterou se budou
  muset nejspíš zabývat místní vládcové a svolávat všeobecnou hotovost, protože
  pravidelná armáda není až na výjimky dost silná, aby se útočníkům postavila.
  Konkrétnější představu o velikosti a hustotě populace ti dají popisy
  jednotlivých oblastí a především pak geografické moduly.</p>
<p>Tara ale není úplně nový kontinent. Dříve zde byla hlavní
  sídla <span class=zdurazneny>Arvedanů</span>, prastaré a téměř bájné civilizace,
  jejíž potomci položili základ současné kultury. Většina jejich vědění byla ale
  ztracena a pokud se dá někde najít, tak právě zde, na jižní pevnině. Valná část
  toho, co postavy při svých dobrodružstvích naleznou zajímavého, bude pocházet
  z arvedanského období.</p>
<p>Musíš mít neustále na paměti i geografické zvláštnosti Tary.
  Nachází se totiž na <span class=zdurazneny>jižní polokouli</span> a z větší
  části v <span class=zdurazneny>subtropickém pásu</span>. To má vliv hlavně na
  počasí. Roční období jsou přehozené. Měsíce, jejichž názvy evokují zimu
  (chladen), na Taře přichází v nejteplejší roční době. Pozor ale na Svobodná
  města! Jak se můžeš dočíst v kapitole Kalendář, v těchto městech se
  rozhodli si tento „převrácený“ kalendář narovnat, jak se sluší a patří a
  nejúmornější vedra tam opravdu přicházejí v úmoru. Tím se situace už
  natolik zkomplikovala, že pokud se brzy nevyřeší, budou se asi měsíce označovat
  jenom číselně.</p>
<p>Navíc léto a zima tu mají trochu odlišné významy než
  v mírném pásu. Sníh přinejmenším na severu prakticky neznají a zima se
  pozná hlavně podle toho, že opravdu často a hodně prší, zatímco v létě
  mnohdy nespadne ani kapka. Délka dne v různých částech roku se příliš
  nemění. V poledne slunce stojí na <span class=zdurazneny>severní straně</span>
  (kolem rovníku prakticky nad hlavou) a zdánlivě tak putuje obráceně než pro ty,
  kdo jsou zvyklí žít na severní polokouli. Zrovna tak fáze měsíce vypadají, jako
  by se střídaly <span class=zdurazneny>opačným směrem</span>. Měsíc ve tvaru „C“ na
  jižní polokouli necouvá, ale dorůstá.</p>
<p>Ani s povoláními to není jednoduché. I když bude velmi
  záležet na herním systému, který používáš, některá <span
      class=zdurazneny>povolání</span> budou vzhledem k vývoji civilizace mít <span
      class=zdurazneny>jistá omezení</span>. Jde hlavně o to, že po pádu arvedanské
  kultury bylo zapomenuto tajemství přístupu do jiných světů, což brání užívat
  vyšší formy magie, např. theurgii. Celý výzkum tak probíhá od začátku a ještě
  zdaleka nedosáhl původní úrovně. I když se hráči mohou cítit omezeni, částečně
  se tak zvyšuje jejich motivace po shánění potřebných vědomostí, které se dají
  v rámci mnoha dobrodružství získat.</p>
<p>V tomto světě existuje mnoho <span class=zdurazneny>tajných
organizací</span> s různými úmysly. Je nanejvýš pravděpodobné, že alespoň
  některé z postav v družině s některou z nich budou <span
      class=zdurazneny>spolupracovat</span>. Mezi dobrodruhy hledají nejčastěji Supi,
  kteří za pomoc většinou platí, a Orlí poutníci, kteří naopak apelují na vznešené
  ideály. Z různých důvodů ale mohou členové družiny být v kontaktu
  s tajnými službami různých znepřátelených stran, náboženskými spolky,
  zločineckým podsvětím, atd.</p>
<p>Bohové na Asterionu mají poněkud jiné <span
    class=zdurazneny>postavení</span> než na jiných světech. Dalo by se říci, že spíše
  slouží než vládnou. Až si podrobně prostuduješ příslušnou pasáž (viz kapitola
  Náboženství), zjistíš, že bohem se může stát relativně kdokoliv. To jsou ale
  takzvaní <span class=zdurazneny>temní bohové</span> a toto označení jim náleží
  hlavně z tradice, jejich moc rozhodně nedosahuje skutečně božské
  všemohoucnosti. Částečně by se dali připodobnit k totemovým bůžkům
  s velmi omezeným okruhem působnosti.</p>
<p>A jedna důležitá drobnost nakonec - na Taře se vůbec
  nevyskytují <span class=zdurazneny>psovité šelmy</span> s výjimkou modrých
  vlků, chovaných skřety. Všichni psi nebo jejich předci, kteří se zde vyskytnou,
  byli dovezeni z Lendoru.</p>
<p>Přejeme ti hodně štěstí a především zábavy při hraní
  v našem a nyní i tvém světě – Asterionu.</p>
