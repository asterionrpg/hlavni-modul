<h2>Měnový systém</h2>
<p>Stejně jako ve většině jiných světů se i na Asterionu za
  zboží platí penězi. Směnný obchod se provozuje jen za výjimečných okolností,
  činí tak např. kupci při jednání s pouštními elfy, neboť v pustině
  zlato nemá žádnou cenu.</p>
<p>Všechny lendorské státy používají jako platidlo na svém území
  zlaté, stříbrné a měděné mince. Každý je sice razí s vlastním vzorem
  (většinou znakem království na jedné straně a hlavou současného panovníka na
  druhé), ale ve většině případů je lze volně používat i v jiných
  královstvích. Čas od času se ovšem stane, že některý z panovníků zakáže
  používat mince jiného země buď úplně, nebo jen na jisté účely (např. placení
  daní). Vedou jej k tomu převážně politické důvody, nebývá to však
  pravidlem. To vedlo ke vzniku profese směnárníků, byť jsou to často jen lichváři
  či bankéři na vedlejší úvazek. Za svou práci si berou většinou symbolickou
  odměnu, někdy však požadují vysokou cenu v závislosti na konkrétní
  situaci.</p>
<p>Na Taru byla zásoba peněz z větší části dovezena a mince
  se dovážejí i dnes. Ne nějak cíleně, prostě v kapsách a váčcích těch, kteří
  přicestovali ze severu. Rozvoj obchodních aktivit na území Východní dálavy ale
  vedl k potřebě většího objemu hotovosti, než který byl na Taře
  k dispozici. Proto bývalý guvernér nechal v Tabitu postavit mincovnu,
  kde se razily peníze shodné se severním vzorem. Za úplatu tuto službu nabídl i
  ostatním královstvím, až na Storabsko ho však všichni zástupci velmocí
  odmítli.</p>
<p>Vše se pochopitelně změnilo v okamžiku, když se vlády na
  Tabitem ujali Orlí poutníci. Provoz přerušen nebyl, ale byl podřízen měnové
  reformě, kterou noví vládcové na osvobozeném území okamžitě začali provádět.
  Systém kovů a hodnota mincí zůstaly nezměněny, ale povrch teď zdobí jiné
  symboly. Na rubu je vyražen znak svobodného Albirea. Podle obrázku na líci se
  potom jednotlivým mincím říká. Jestliže po vás bude chtít obchodník
  v Albireu dva orly, pět sokolů a tři jestřáby, vězte, že mu máte zaplatit 2
  zl, 5 st a 3 md. Na lícní straně je tedy vyražen ptačí dravec a na rubové znak
  svobodných měst, mohutný strom rostoucí na pahorku, obklopený třemi
  hvězdami.</p>
<p>Revoluce v peněžnictví nastala po prvních průzkumech
  arvedanských rozvalin na Taře. Ve starých pokladnicích se nalezla původní
  platidla, tzv. atony. Jsou to trojúhelníkové mince ze slitiny stříbra a zlata,
  avšak upravené speciálním magickým postupem, který se současným alchymistům ani
  kouzelníkům doposud nepodařilo zopakovat. Takto získává jejich povrch zvláštní
  zabarvení, které se mění podle úhlu dopadajícího světla a který znemožňuje
  jakýkoliv pokus o padělání. Navíc lze atony navzájem spojovat pomocí drážek na
  okrajích do větších celků a vytvářet tak hodnotnější platidlo. Atonů bylo hned
  zpočátku nalezeno dostatečné množství na to, aby se začaly používat jako
  doplňková měna. Poměr hodnoty atonu a normálního zlaťáku se průběžně mění, podle
  nově objevených zásob, v současné době se pohybuje kolem 17 zlaťáků za aton
  a víceméně se na tomto poměru ustálil. Ve vyšších kruzích se z prestižních
  důvodů stalo dobrým zvykem platit větší obnosy, např. při koupi domu, pozemku
  nebo klenotů, těmito starobylými penězi.</p>
<p>Dobrodruzi ale v prastarých kobkách a troskách
  nenacházejí pouze mince. Za klenoty a vybroušené drahokamy jim většinou zaplatí
  větší obnos klenotníci, ale přijímají je i směnárníci či banky. Ty jsou také
  uzpůsobeny pro nákup surového zlata a nezpracovaných kamenů. Pokud tedy při
  výpravě narazíte na výnosnou žílu, své výnosy uplatníte právě zde.</p>
<p>Banky původně vznikly pro potřeby kupeckých gild, především
  kvůli nebezpečnosti převážení velkých obnosů peněz a drahých kovů po nejistých
  stezkách. Objevily se tak sítě s pobočkami ve velkých městech, které
  akceptovaly šeky od spřízněných domů jinde. Příslušnou hotovost posléze
  převážely dobře hlídané karavany, které se lupiči neodváží hned tak přepadnout.
  Později peněžní ústavy začaly provádět podobné činnosti, jaké známe my. Tzn.
  poskytovaly úvěry, přijímaly do úschovy cennosti a finančně zajišťovaly provoz
  své obchodní skupiny. Vklady ale nebyly úročeny, naopak se strhával poplatek za
  bezpečné uložení velké sumy, která by se z majitelova držení mohla jinak
  snadno vypařit. Poslední dobou lze u bank dokonce pojistit zboží na cestě, ale
  sazby za tuto službu jsou velmi vysoké.</p>
<p>Menší částky (ale koneckonců i vysoké) je možné si vypůjčit i
  u lichvářů. Peníze dostanete bez velkých cirátů, nemusíte shánět ručitele ani
  zástavu, protože v sázce je váš život a zdraví. Lichváři nejsou na rozdíl
  od bank napojeni na kupecké gildy, nýbrž na zločinecké podsvětí. A pokud někdo
  nechce nebo nemůže splácet vypůjčenou sumu i s tučným úrokem, skončí po
  několika varováních s nožem v zádech nebo na mořském dně jako potrava
  pro korýše.</p>
